¿He aha ia te tātou meꞌe mo kī? ¿He aŋa he oho mau rō ꞌai i te meꞌe taꞌe tano mo ꞌata haka takeꞌa mai o te ꞌAtua i tōꞌona riva rahi?
¡Taꞌe pē ira! Ko mate ꞌā i a tātou te hara. ¿He aha ia a tātou ana noho nō ꞌi roto i te hara?
¿Kai ꞌite ꞌō kōrua i haka moe era i te manaꞌu ꞌi ruŋa i a Ietū ꞌe i papatito era, he riro a tātou ꞌa Ietū Kiritō, ꞌe he tuꞌu pa he meꞌe: i mate rō ꞌi muri i a ia?
ꞌI te papatito e tuꞌu ena pa he meꞌe: i mate rō ꞌe i tanu rō a tātou ꞌi muri i a Ietū. ꞌE pa he haka ora iŋa e te ꞌAtua i a Ietū mai te mate hai pūai nui-nui ōꞌona, i haka eꞌa takoꞌa ai i a tātou ꞌi muri i a ia ki ai ai te tātou noho iŋa ꞌāpī.
ꞌI te ai i mate rō a tātou ꞌi muri i te Kiritō hai mate iŋa era ōꞌona mo tātou, e ꞌite nei a tātou: te ꞌAtua e ko taꞌe vaꞌai mai i te noho iŋa ꞌāpī pa he vaꞌai iŋa era i te ora ꞌāpī ki a Ietū ꞌi te hora haka ora i a ia mai te mate.
Ko ꞌite ꞌana a tātou: te huru era o tātou o muꞌa ꞌana ko mate ꞌā hora mate era o Ietū ꞌi ruŋa i te tātaurō. Pē ira i kore ai te pūai o te hara mai ruŋa i a tātou, ꞌo haka tere haka ꞌou i a tātou e te hara.
E mate ena, paꞌi, a tātou, he kore te pūai o te hara mai ruŋa i a tātou.
ꞌI te ai o tātou ko mate ꞌana ꞌi muri i te Kiritō, e ꞌite nei: ananake tātou ko kuā Ietū e noho nei.
E ꞌite takoꞌa rō ꞌana a tātou pē nei ē: i ai ena ko haka ora ꞌā e te ꞌAtua i a Ietū mai te mate, e ko mate haka ꞌou ia ki te hora hopeꞌa. ꞌIna he pūai toe o te mate ꞌi ruŋa i a ia.
I mate ai, paꞌi, te Kiritō mo rē mau rō ꞌāvai ki te pūai o te hara, ꞌe, hora nei, tōꞌona ora iŋa ꞌāpī mo haka nui-nui mau nō i te ꞌAtua.
ꞌE a kōrua, e manaꞌu pē nei ē: ko mate takoꞌa ꞌā i a kōrua te pūai o te hara, ꞌe te ora ꞌāpī o kōrua o te hora nei mo aŋa, hai Ietū Kiritō, i te meꞌe haŋa o te ꞌAtua.
ꞌO ira, ꞌina ko haꞌatiꞌa ki te hara mo haka aŋa mo oho nō atu i a kōrua hai meꞌe taꞌe tano pohe e te hakari.
ꞌIna ko vaꞌai i te kōrua hakari ki te hara, ꞌo riro te hakari he meꞌe mo aŋa o te meꞌe taꞌe tano. Te meꞌe o kōrua mo aŋa, pa he taŋata ora haka ꞌou mai te mate, he vaꞌai i a kōrua ki te ꞌAtua mo haka tere atu, ꞌe te kōrua hakari pa he meꞌe mo aŋa o te meꞌe tī-tika ꞌi muꞌa ōꞌona.
Pē ira e ko ai haka ꞌou ꞌi ruŋa i a kōrua te pūai o te hara. Te kōrua ora, paꞌi, ꞌi te riva rahi o te ꞌAtua ꞌe taꞌe ꞌi te haꞌatura ki te ⸤haka tere iŋa ꞌa Mōtē⸥.
¿He aha ia te tātou meꞌe mo aŋa ꞌi te hora nei? ¿He hara he oho rō ꞌai ꞌi te ai o te tātou ora ꞌi te riva rahi o te ꞌAtua ꞌe taꞌe ꞌi te haꞌatura ki te haka tere iŋa ꞌa Mōtē? ¡Taꞌe pē ira!
¿Kai ꞌite ꞌō kōrua pē nei ē: mo haꞌatura mo oho o kōrua ki te meꞌe e tahi, he riro kōrua he ꞌekaravo o rā meꞌe? He parautiꞌa te vānaŋa nei ka ai atu he hara ꞌo he ꞌAtua te meꞌe haꞌatura o kōrua. Te meꞌe nō, te hara he meꞌe maꞌu i a kōrua ki te mate, ꞌe te haꞌatura ki te ꞌAtua he meꞌe maꞌu i a kōrua mo haka tere hai meꞌe tī-tika.
ꞌI muꞌa ꞌā, a kōrua he ꞌekaravo o te hara. ꞌE, māuru-uru ki te ꞌAtua, hora nei, e haꞌatura rō ꞌana hai māhatu ki te hāpī parautiꞌa haka ꞌite atu.
Te ꞌAtua ko haka eꞌa ꞌā i a kōrua mai roto i te pūai o te hara, ꞌe ko haka riro ꞌā i a kōrua he tāvini ꞌāꞌana, mo aŋa i te meꞌe tī-tika ꞌi muꞌa i a ia.
(E haꞌaauraꞌa atu ena a au hai ꞌekaravo he aŋa riꞌa-riꞌa o kōrua mo aŋi-aŋi i te ŋā meꞌe nei). ꞌO ira, pa he vaꞌai iŋa o kōrua i te hakari mo aŋa i te meꞌe taꞌe tano ꞌi muꞌa ꞌā, pē ira takoꞌa ꞌā ana vaꞌai ꞌi te hora nei i te hakari mo aŋa i te meꞌe riva-riva ki te mata o te ꞌAtua, ki ai ai te kōrua huru ꞌe te kōrua noho iŋa e tano rō ꞌā ki a ia.
Hora era ꞌā he tāvini a kōrua o te hara, ꞌina rō atu kōrua he manaꞌu mo aŋa i te meꞌe riva-riva ki te mata o te ꞌAtua.
ꞌI rā hora, ¿i ravaꞌa rō hō e kōrua i te meꞌe riva-riva o te hara, meꞌe haka haꞌamā i a kōrua ꞌi te hora nei ꞌe maꞌu i a kōrua ki te mate?
A kōrua ꞌi te hora nei taꞌe he tāvini toe o te hara, he tāvini o te ꞌAtua. Te meꞌe nei mo te kōrua riva-riva mau ꞌā; pē ira he tano he oho te kōrua noho iŋa ki te mata o te ꞌAtua, ꞌe, ꞌi te hora hopeꞌa, he ravaꞌa i te ora ꞌāpī ꞌina he hopeꞌa raꞌa vaꞌai e ia.
Te meꞌe vaꞌai mai e te hara he mate, he haꞌataꞌa mau rō ꞌāvai mai muri i te ꞌAtua. ꞌE te meꞌe vaꞌai mai e te ꞌAtua he ora ꞌāpī ꞌina he hopeꞌa raꞌa ꞌi muri i a ia ꞌi te ai o tātou ꞌa Ietū Kiritō, Pūꞌoko Haka Tere o tātou.
ꞌI te mahana raꞌe o te tāpati, he mahana tāpati, ꞌi te pō era ꞌā, he hoki rā ŋā viꞌe ki te kona haka rē i te hakari o Ietū e maꞌu rō ꞌana i te manoꞌi haka rito e rāua mo paru o tōꞌona hakari.
I tuꞌu era ananake, he takeꞌa ko haka tapa ꞌā te māꞌea puru o rā kona.
He uru ꞌe ꞌina kai takeꞌa i te hakari o Ietū,
ꞌe ꞌina he aŋi-aŋi he aha te auraꞌa o tū meꞌe era.  He takeꞌa ia ka māroa ꞌi muri i a rāua e rua taŋata e uru rō ꞌana i te kahu e ꞌuira rō ꞌā.
I takeꞌa era, he tū-turi he noi he haka puā i te rāua tira ki ruŋa i te ꞌōꞌone ko mate ꞌana ꞌi te riꞌa-riꞌa. He kī e tū ŋā kope era:  «¿He aha kōrua e kimi ena i te taŋata ora a te kona o te taŋata mate?
ꞌIna o nei, ko ora haka ꞌou ꞌā. E manaꞌu kōrua i te meꞌe kī atu e ia ꞌi te hora ꞌi Karirea ꞌana:
Te ⸤Poki o te taŋata⸥ e vaꞌai rō ki te rima o te nuꞌu hara, e tiŋaꞌi rō ꞌi ruŋa i te tātaurō ꞌe ꞌi te toru mahana he ora haka ꞌou».
He topa te manaꞌu o tū ŋā viꞌe era ki rā vānaŋa.
I hoki era mai rā kona, he ꞌaꞌamu i tū meꞌe taꞌatoꞌa era ki te hoꞌe ꞌahuru mā hoꞌe ⸤ꞌāpōtoro⸥ ꞌe ki te nuꞌu taꞌatoꞌa o ira.
Te ꞌīŋoa o rā ŋā viꞌe ko Māria Matarena, ko Huana, ko ⸤Māria⸥, matuꞌa o ⸤Tanatiako⸥, ꞌe he tētahi atu ŋā viꞌe.
Te manaꞌu o te ꞌāpōtoro he ꞌaꞌamu e tahi o rā ŋā viꞌe, ꞌe ꞌina he haka roŋo.
Ka ai atu pē ira, he tahuti he oho a Pētero ki tū kona haka rē era i te hakari o Ietū. I noi i oŋa era, he tāvana nō te meꞌe i takeꞌa. He hoki ki te hare koia ko māere ꞌi tū meꞌe era.
ꞌI rā mahana mau ꞌā, he eꞌa he oho e rua nuꞌu hāpī ꞌa Ietū ki te kona te ꞌīŋoa ko Emaū. Te roa o rā kona mai Hērutarema e rua hora tūmaꞌa mo haꞌere.
E ꞌaꞌamu e oho ꞌana ararua ꞌi te ara o ruŋa o tū meꞌe taꞌatoꞌa topa era ki a Ietū.
E vānaŋa nō ꞌana, he haka hāhine a Ietū ki muri, he hāꞌere he oho ananake.
Ka ai atu ꞌi muri i a rāua, ꞌina he aŋi-aŋi he taꞌe haꞌatiꞌa mo ꞌite ko Ietū ꞌō rā meꞌe.
He ꞌui e Ietū:  —¿He aha rā te kōrua meꞌe e vānaŋa ena?  He māroa rā ŋā kope ko koromaki atu ꞌā.
E tahi o rāua te ꞌīŋoa ko Kereofa i pāhono:  —¿Ko koe mau nō te taŋata ꞌi Hērutarema i taꞌe ꞌite he aha te meꞌe i topa ꞌi ira ꞌi tū ŋā mahana nei?
He ꞌui e Ietū:  —¿He aha rā te meꞌe i topa?  He kī e rā nuꞌu:  —He meꞌe i topa ki a Ietū o Nātāreta. A ia he perofeta pūai e tahi ki te mata o te ꞌAtua ꞌe ki te taŋata taꞌatoꞌa hai meꞌe aŋa ꞌe vānaŋa e ia.
ꞌE, i toꞌo nō e te ⸤oromatuꞌa⸥ ꞌe e te nuꞌu ra-rahi he vaꞌai mo haka ūtuꞌa ꞌe mo tiŋaꞌi ꞌi ruŋa i te tātaurō.
I manaꞌu ai a mātou māꞌana e haka eꞌa i te itaraera mai roto i te ꞌati. Ka toru mahana a tuꞌa o te topa o te meꞌe nei.
»ꞌE, i māere rō mātou ꞌi te vānaŋa kī mai e te tētahi ŋā viꞌe o mātou. I oho rō rāua, ꞌi te pō era ꞌā, ki te kona haka rē era i te hakari o Ietū,
ꞌe kai takeꞌa i tōꞌona hakari. I hoki mai era ananake, he ꞌaꞌamu mai ko takeꞌa ꞌā e rāua e rua merahi, ꞌe i kī rō ko ora ꞌā a Ietū mai te mate.
I oho rō te tētahi nuꞌu haka ꞌou o mātou mo uꞌi ꞌe he takeꞌa i rā kona pa he meꞌe kī e rā ŋā viꞌe, ꞌe kai takeꞌa takoꞌa i a Ietū.
He kī ia e Ietū:  —¡Ko te aŋa riꞌa-riꞌa i a kōrua mo ⸤haka moe i te manaꞌu⸥ ꞌi ruŋa i te meꞌe taꞌatoꞌa pāpaꞌi e te perofeta o ruŋa i te ⸤Kiritō⸥!
¿Taꞌe ꞌō ꞌi raꞌe te ŋā meꞌe taꞌatoꞌa ena ana topa ki a ia, ꞌe ꞌai ka vaꞌai iho e te ꞌAtua i te tōroꞌa he Pūꞌoko Haka Tere o te meꞌe taꞌatoꞌa?
He haꞌamata ia he haka aŋi-aŋi he oho ki tū ŋā kope era i te meꞌe taꞌatoꞌa pāpaꞌi o ruŋa i a ia ꞌi ruŋa i te ⸤Pāpaꞌi Moꞌa⸥, i haꞌamata ai mai te ŋā puka pāpaꞌi era e ⸤Mōtē⸥ ki te puka taꞌatoꞌa pāpaꞌi e te perofeta.
I tuꞌu era ananake ki te kona ki ira e oho era, he haka tuꞌu a Ietū pa he meꞌe: he oho rō ꞌai a ia.
He kī e tū nuꞌu era:  —Ka noho mai koe. Nā ko ahi-ahi ꞌā ꞌe pe te ꞌata pō e oho ena.  He uru ia a Ietū ki roto i te hare he noho ananake.
I noho era ꞌi ruŋa i te ꞌamuramaꞌa mo kai, he toꞌo e Ietū i te haraoa ki tōꞌona rima, he māuru-uru ki te ꞌAtua, he mo-more ꞌe he vaꞌai ki rā ŋā kope.
ꞌI rā hora i haꞌatiꞌa iho ai e te ꞌAtua mo aŋi-aŋi ko Ietū ꞌō rā meꞌe. ꞌI tū hora mau era ꞌā i ŋaro ai a Ietū.
He kī e tū ŋā kope era ki a rāua ꞌā: «¡ꞌO ira mau ꞌana ꞌō tāua e ŋaroꞌa era i te ora ꞌi roto i te māhatu e haka aŋi-aŋi mai era e ia ꞌi te ara o ruŋa i te Pāpaꞌi Moꞌa!».
ꞌI rā hora ꞌā he eꞌa ararua he hoki ki Hērutarema. I tuꞌu era he takeꞌa e taka-taka rō ꞌana tū nuꞌu ꞌāpōtoro era e hoꞌe ꞌahuru mā hoꞌe ꞌe tētahi nuꞌu haka ꞌou o rāua.
He kī e rā nuꞌu ki tū ŋā kope era hoko rua: «¡He parautiꞌa ko ora haka ꞌou ꞌana a Ietū; ko haka takeꞌa ꞌā i a ia ki a Tīmona!».
He ꞌaꞌamu ia e tū ŋā kope era i tū meꞌe topa era ꞌi te ara, ꞌe pē hē i aŋi-aŋi ai e rāua i a Ietū ꞌi te hora mo-more i te haraoa.
E vānaŋa nō ꞌana ananake i oꞌo ai a Ietū ki vāeŋa o rāua he ꞌaroha: «Ka ai ꞌi ruŋa i a kōrua te haumārū o te ꞌAtua».
He riꞌa-riꞌa tū nuꞌu era. Pē nei e manaꞌu era: ko takeꞌa ꞌana e rāua i te vārua.
He kī e Ietū: «¿He aha rā kōrua e riꞌa-riꞌa ena ꞌe e ꞌaka-ꞌaka ena te manaꞌu?
Ka uꞌi mai rā tōꞌoku rima ꞌe tōꞌoku vaꞌe. Ka hāhā mai rā: ꞌina he ivi ꞌe he hakari o te vārua pa he meꞌe ena o kōrua e uꞌi mai ena. Ko au mau ꞌā te meꞌe nei».
I oti era te kī i tū vānaŋa era, he haka takeꞌa i tōꞌona rima ꞌe i tōꞌona vaꞌe.
He māere tū nuꞌu era koia ko koa, ꞌe, ka ai atu pē ira, ko te ꞌaka-ꞌaka iŋa ꞌana te manaꞌu pē nei ē: ko Ietū ꞌō rā meꞌe. ꞌO ira i ꞌui ai e Ietū: «¿ꞌIna ꞌō kōrua meꞌe mo kai?».
He vaꞌai e rā nuꞌu e tahi parehe ika i tunuahi.
He toꞌo e Ietū ꞌe he kai mo aŋi-aŋi e rāua taꞌe a ia he vārua.
I oti era he kī: «Te meꞌe topa mai nei he meꞌe ko haka ꞌite atu era ꞌā e au ꞌi muꞌa ꞌā pē nei ē: te meꞌe taꞌatoꞌa pāpaꞌi e Mōtē, e te perofeta ꞌe ꞌi ruŋa i te puka o te hīmene o ruŋa i a au e haka tano tahi rō».
He haka aŋi-aŋi ia ki tū nuꞌu era ꞌāꞌana i te haꞌaauraꞌa o te meꞌe pāpaꞌi ꞌi ruŋa i te Pāpaꞌi Moꞌa o ruŋa i a ia,
he kī:  «Pē nei i pāpaꞌi ai: e mate rō te Kiritō, e ora haka ꞌou rō ꞌi te toru mahana,
ꞌe hai ꞌīŋoa ōꞌona ka haka ꞌite ka oho ena ki te nuꞌu, mai Hērutarema ki te henua taꞌatoꞌa o te ao, mo huri o te manaꞌu ki te ꞌAtua ki haka kore ai i te hara.
»E haka ꞌite kōrua i te meꞌe taꞌatoꞌa nei ꞌo te ai he mataꞌite kōrua.
ꞌE a au e haka turu rō mai ki ruŋa i a kōrua i te ⸤Vārua Maitai⸥ hōrea atu e tōꞌoku Matuꞌa. Ka noho kōrua ꞌi nei ꞌi Hērutarema ꞌātā ki te topa iŋa atu ōꞌona ki ruŋa i a kōrua».
He oho ia a Ietū ananake ko tū nuꞌu era ki Vētānia. I tuꞌu era he maꞌu a Ietū i tōꞌona rima a ruŋa he haꞌamaitai i rā nuꞌu.
E haꞌamaitai nō ꞌana he haꞌamata he iri he oho ki te raŋi.
He haꞌamuri ia rā nuꞌu ki a Ietū.  I oti era he hoki tahi ki Hērutarema ko koa atu ꞌana.
Te aŋa ananake he noho ꞌi te ⸤Kona Haꞌamuri ꞌAtua⸥ ꞌe he haꞌahana-hana ki a ia.
He kī e Ietū mo haka hāhine o tāꞌana hoꞌe ꞌahuru mā piti nuꞌu hāpī ꞌe he vaꞌai i te parau mo haka eꞌa i te tātane mai roto i te taŋata ꞌe mo haka ora huru era huru era o te māui-ui.
He ꞌīŋoa nei o rā ŋā ꞌāpōtoro: te raꞌe ko Tīmona, e kī takoꞌa era ko Pētero; he taina ōꞌona, ko Antarea; ko ⸤Tanatiako⸥ ꞌe ko ⸤Iovani⸥, he ŋā poki ꞌa Tevereo;
ko Feripe, ko Torometi, ko Tōmā, ko Māteo, kope haka ꞌauhau i te taŋata hai moni mo te rōmano; ko Tanatiako, poki ꞌa Arafeo; ko Tāreo,
ko Tīmona, kope o roto i te nūnaꞌa taŋata he ⸤kananeo⸥, ꞌe ko Hura Ikariote, hoꞌo era i a Ietū.
He uŋa ia e Ietū i te nuꞌu nei e hoꞌe ꞌahuru mā piti koia ko kī:  «ꞌIna kōrua ko oho ki te kona noho o te nuꞌu taꞌe he hūrio ꞌe ki te kona taꞌatoꞌa o te tāmāria.
Ki te tātou taŋata he itaraera a kōrua ana oho. A rāua, paꞌi, pa he māmoe ŋaro mai muri i te kope ꞌāꞌana te hāpaꞌo.
»Ka oho ka haka ꞌite: “Te ⸤haka tere iŋa ꞌāpī o te ꞌAtua⸥ nā ko hāhine mai ꞌā”.
»Ka haka ora te nuꞌu māui-ui, ka haka ora te nuꞌu mate, ka haka ora te nuꞌu rēpera, ka haka eꞌa te tātane mai roto i te taŋata. Te mana ai i a kōrua, taꞌe i ꞌauhau; ꞌo ira, ꞌina takoꞌa ko haka ꞌauhau i te taŋata ꞌo te kōrua meꞌe mo aŋa.
»ꞌIna ko maꞌu te moni
ꞌe te pūtē ꞌi roto te meꞌe mo te ara. ꞌIna ko maꞌu te kahu ꞌe te kirivaꞌe mo mono ꞌe ꞌina ko maꞌu te toko-toko. Te taŋata aŋa, paꞌi, e hāpaꞌo rō ꞌā.
»E tuꞌu ꞌana kōrua ki te kona nūnaꞌa hare e tahi, e kimi hai kope riva haŋa mo toꞌo i a kōrua ki tōꞌona hare, ꞌe ꞌi rā hare kōrua ana noho ꞌātā ka oho rō mai ira.
Ka uru ena kōrua ki roto i te hare, e ꞌaroha ki te nuꞌu noho o ira pē nei ē: “Ka ai ꞌi ruŋa i a kōrua te haumārū o te ꞌAtua”.
Mo hāpaꞌo riva-riva atu te nuꞌu o rā hare, he tano te kōrua ꞌaroha; ꞌe mo taꞌe ai pē ira, e ko ai ꞌi ruŋa i a rāua te haumārū o te ꞌAtua.
»ꞌE mo taꞌe haŋa mo toꞌo i a kōrua ki te rāua hare ꞌe mo taꞌe haka roŋo atu i te kōrua vānaŋa, ka eꞌa mai rā hare ꞌo mai te kona era ꞌi ira a kōrua ꞌe ꞌai ka tū-tū rō te puŋaꞌehu mai ruŋa i te kōrua vaꞌe mo haka ꞌite ki te nuꞌu o rā kona: ka topa era ꞌi ruŋa i a rāua te ūtuꞌa o te ꞌAtua, he hape o rāua mau ꞌā.
ꞌĪ a au he kī atu: ꞌi te mahana o te ture hopeꞌa, te ūtuꞌa mo te nuꞌu o rā kona ꞌata hau rō atu ki te ūtuꞌa topa ꞌi ruŋa i te nuꞌu hara o ⸤Tōroma⸥ ꞌe o ⸤Kōmora⸥.
»He uŋa a au i a kōrua pa he māmoe ki vāeŋa o te paiheŋa taehae. E ai kōrua nuꞌu mārama-rama ꞌite mo hāpaꞌo ꞌo topa atu te ꞌati. E ai takoꞌa kōrua he nuꞌu māŋaro pa he pāroma, taꞌe aŋa i te meꞌe taꞌe tano ki te rua.
»E uꞌi kōrua e hāpaꞌo. E vaꞌai rō, paꞌi, i a kōrua ki te rima o te nuꞌu ra-rahi ꞌe he tiŋaꞌi atu ꞌi roto i te ⸤hare pure hūrio⸥.
ꞌE ꞌātā he maꞌu i a kōrua ki muꞌa o te suerekao ꞌe o te ꞌariki ꞌo te ai o kōrua ꞌāꞌaku. Pē ira ka haka ꞌite ena kōrua o ruŋa i a au ꞌi muꞌa o rā nuꞌu ꞌe o te tētahi nuꞌu taꞌe he hūrio.
»ꞌI te hora vaꞌai i a kōrua ki te nuꞌu ra-rahi, ꞌina ko manaꞌu rahi he aha te meꞌe mo vānaŋa ꞌe pē hē kōrua ka kī ena. Ka tuꞌu ena te hora mo vānaŋa, mo te ꞌAtua e vaꞌai atu i te vānaŋa mo kī.
ꞌI rā hora, taꞌe hai manaꞌu o kōrua ka vānaŋa era, mo te ⸤Vārua Maitai⸥ o tuꞌu Matuꞌa e haka vānaŋa i a kōrua.
»ꞌI rā ŋā mahana, te taina he vaꞌai i tōꞌona taina ki te mate, ꞌe te matuꞌa i tāꞌana poki; ꞌe te ŋā poki he haka ꞌāriŋa ꞌe he vaꞌai takoꞌa i te rāua matuꞌa ki te mate.
Te nuꞌu o te henua taꞌatoꞌa e riri taparahi-taꞌata rō ꞌo te ai o kōrua ꞌāꞌaku. ꞌE te kope haka noho i tōꞌona manaꞌu ꞌi ruŋa i a au ꞌātā ki te hora hopeꞌa he ravaꞌa i te ora ꞌāpī ꞌina he hopeꞌa raꞌa vaꞌai e te ꞌAtua.
»Mo tute mo tōtōā atu i a kōrua ꞌi te kona nūnaꞌa hare e tahi, ka tere ki te rua. ꞌĪ a au he kī atu: te ⸤Poki o te taŋata⸥ ꞌi raꞌe ka hoki mai ena ki te oti o te kōrua aŋa ꞌi te kona taꞌatoꞌa o Itaraera.
»Te kope e hāpī ꞌā taꞌe ꞌata hau ki tōꞌona maꞌori hāpī, ꞌe te tāvini taꞌe ꞌata hau ki te taŋata haka aŋa i a ia.
Te meꞌe topa ki te maꞌori hāpī e ko taꞌe topa takoꞌa ki tāꞌana nuꞌu hāpī, ꞌe te meꞌe topa ki te taŋata ꞌāꞌana te haka aŋa e ko taꞌe topa takoꞌa ki tōꞌona tāvini. Mo kī mai e te nuꞌu ki a au ko ⸤Veresepupa⸥, pē ira takoꞌa ꞌā ka kī atu ena ki a kōrua ki tāꞌaku nuꞌu hāpī.
»ꞌIna kōrua ko riꞌa-riꞌa ꞌi te taŋata. Te meꞌe naꞌa ꞌe taꞌe haka ꞌite e te ꞌAtua ꞌi muꞌa ꞌā o ruŋa i tōꞌona haka tere iŋa ꞌāpī e haka ꞌite ꞌe e haka aŋi-aŋi rō.
ꞌO ira, te meꞌe kī atu e au ki a kōrua nō ka ꞌaꞌamu ki te nuꞌu taꞌatoꞌa; ꞌe te meꞌe kī koroꞌiti atu e au ka tātara ka haka ꞌite ki te nuꞌu taꞌatoꞌa.
ꞌIna kōrua ko riꞌa-riꞌa ꞌi te nuꞌu he hakari nō te meꞌe o rāua mo ravaꞌa mo tiŋaꞌi mo haka mate, taꞌe he vārua o kōrua; ka riꞌa-riꞌa ꞌi te ꞌAtua, he kope i a ia te parau mo hoa i te hakari ararua ko te vārua ki roto i te pōꞌauahi.
»Ko ꞌite ꞌana e kōrua e hoꞌo rō ꞌā e rua manu riki-riki hai tara ꞌaurī taꞌe hauhaꞌa rahi. Ka ai atu pē ira, ꞌina e ko mate korohaŋa e tahi mo taꞌe ai ko haꞌatiꞌa hia ꞌā e te kōrua Matuꞌa o te raŋi.
ꞌE a kōrua taꞌatoꞌa mau ena ꞌā, ꞌātā ki te kōrua rauꞌoho pūꞌoko i tataku tahi ai e ia.
ꞌO ira, ꞌina ko riꞌa-riꞌa; a kōrua mo te ꞌAtua ꞌata hau rō atu ꞌi te hauhaꞌa ki te manu.
»Mo kī e tahi kope ꞌi muꞌa o te taŋata e haŋa rō mai ꞌana a ia ki a au, pē ira takoꞌa ꞌana ka kī ena e au mōꞌona ꞌi muꞌa o tōꞌoku Matuꞌa ꞌi te raŋi.
ꞌE te kope kī ꞌi muꞌa o te taŋata ꞌina he haŋa mai a ia ki a au, pē ira takoꞌa ꞌana a au ka kī ena mōꞌona ꞌi muꞌa o tōꞌoku Matuꞌa ꞌi te raŋi.
»ꞌIna kōrua ko manaꞌu i oho mai nei a au e maꞌu mai ꞌana i te haumārū ki ruŋa i te henua; hai tuꞌu mai, paꞌi, ōꞌoku, ka moto ena te taŋata.
ꞌI tōꞌoku tuꞌu mai he riri te poki tane ki tōꞌona matuꞌa tane, te poki vahine ki tōꞌona matuꞌa vahine ꞌe te hunoŋa vahine ki tōꞌona māmā huŋavai.
Pē ira te nuꞌu taꞌe haŋa mai ka ꞌenemī ena mo te nuꞌu ⸤haka moe i te manaꞌu⸥ ꞌi ruŋa i a au, ka ai atu rā nuꞌu he huaꞌai mau ꞌā o rāua.
»Mo ai o te kope ꞌata hau rō atu te haŋa ki tōꞌona matuꞌa tane, ki tōꞌona matuꞌa vahine ꞌo ki tāꞌana ŋā poki ki te haŋa mai ki a au, e ko tano mo taŋata hāpī ꞌāꞌaku.
ꞌE te kope taꞌe haŋa mo ꞌamo i tōꞌona tātaurō, te auraꞌa, mo vaꞌai i a ia ꞌātā mo mate mo aŋa i tāꞌaku meꞌe haŋa, e ko tano takoꞌa mo taŋata hāpī ꞌāꞌaku.
Te kope hārui i a au ꞌe i tāꞌaku hāpī hai tuaꞌivi mo hāpaꞌo i a ia ꞌo mate ꞌe mo aŋa i tāꞌana meꞌe nō era i haŋa e ko ai i a ia te ora ꞌāpī ꞌina he hopeꞌa raꞌa vaꞌai e te ꞌAtua. ꞌE te kope haka rē i tāꞌana meꞌe haŋa mo haꞌatura mai ki a au he ravaꞌa e ia i rā ora.
»Te kope toꞌo hāpaꞌo i a kōrua e toꞌo ꞌā i a au; ꞌe te kope toꞌo i a au e toꞌo ꞌana i te kope uŋa mai i a au.
»Te kope toꞌo hāpaꞌo i te perofeta ꞌo te ai he perofeta, he vaꞌai ki a ia i te meꞌe mo koa pa he meꞌe haka koa vaꞌai ki te perofeta.  »ꞌE te kope toꞌo hāpaꞌo i te taŋata moꞌa ꞌe haꞌatura ki te ꞌAtua ꞌo te ai he taŋata moꞌa ꞌe haꞌatura ki te ꞌAtua, he vaꞌai ki a ia te meꞌe mo koa pa he meꞌe haka koa vaꞌai ki te kope moꞌa ꞌe haꞌatura ki te ꞌAtua.
»ꞌĪ a au he ki atu: te taŋata vaꞌai ka ai atu he hapaina vai mau nō ki te kope e tahi o roto o tāꞌaku nuꞌu hāpī ꞌo te ai o rā kope ꞌāꞌaku, pe muꞌa ka oho ena e ko taꞌe vaꞌai e te ꞌAtua ki rā taŋata hai meꞌe mo haka koa».
A au, a ⸤Tanatiako⸥, tāvini o te ꞌAtua ꞌe o te Pūꞌoko Haka Tere ko Ietū Kiritō, he ꞌaroha atu ki a kōrua ki te taina ⸤haka moe i te manaꞌu⸥ ꞌi ruŋa i a Ietū o te hoꞌe ꞌahuru mā piti mata o te itaraera noho ꞌi te henua taꞌatoꞌa.
E te taina, ka topa atu ena rauhuru ꞌati, e koa kōrua.
Ko ꞌite ꞌana, paꞌi, kōrua: ꞌi te hora haꞌatiꞌa e te ꞌAtua mo topa atu o te ꞌati, e haka ꞌatu ꞌana i te kōrua haka moe iŋa i te manaꞌu ꞌi ruŋa i a ia. ꞌE mo hio-hio mo oho nō o te kōrua manaꞌu ꞌi rā hora, he ꞌite kōrua mo haꞌaoromaꞌi i te ꞌati hai pūai.
E haꞌaoromaꞌi e oho kōrua hai pūai ꞌi te ꞌati, ki ai ai kōrua he nuꞌu haka moe parautiꞌa i te manaꞌu ꞌi ruŋa i te ꞌAtua ꞌe nuꞌu aŋa i te meꞌe tī-tika ki tōꞌona mata ki te roa ꞌina e tahi hape mo tuhi iŋa atu.
ꞌE mo ai ꞌi roto i a kōrua te kope kai ꞌite pē hē ana haka tere i a ia hai manaꞌu o te ꞌAtua ꞌi te hora o te ꞌati, e no-noꞌi ki te ꞌAtua, ꞌe māꞌana e haka ꞌite. Te ꞌAtua ki te taꞌatoꞌa nō kope no-noꞌi e hāꞌūꞌū ena ꞌina he hāito ꞌe ꞌina he haka ꞌati.
ꞌE ana no-noꞌi, e haka moe te manaꞌu ꞌi ruŋa i a ia ꞌe ꞌina ko ꞌaka-ꞌaka. Te kope ꞌaka-ꞌaka o te manaꞌu pa he vave ꞌā ꞌi te hora haka makenu e te tokerau ki te pāꞌiŋa ki te pāꞌiŋa.
Te taŋata tuꞌu pē ira ꞌina ko manaꞌu he ravaꞌa e ia te meꞌe mai te ꞌAtua
ꞌi te meꞌe era ꞌi ꞌaŋarīnā ꞌi ruŋa i te ꞌAtua tōꞌona manaꞌu, ꞌe āpō ꞌi ruŋa i te meꞌe o te ao nei. ꞌIna he haka tano i te manaꞌu ki te meꞌe e tahi, ꞌe te taŋata nei mo te meꞌe taꞌatoꞌa pē ira.
Te taina veve haka moe i te manaꞌu ꞌi ruŋa i a Ietū e koa ꞌo te ai i a ia te hauhaꞌa parautiꞌa o te ꞌAtua.
ꞌE te taina ꞌono e koa ꞌo te aŋi-aŋi he nuꞌu hara a rāua ꞌe ꞌo te haka moe i te manaꞌu ꞌi ruŋa i a Ietū, taꞌe ꞌi ruŋa i te rāua hauhaꞌa. Te taŋata ꞌono, paꞌi, pa he tiare mauku ꞌā, e ko roa he ŋaro.
Hora ena o te raꞌā e ꞌata pūai ena he paka-paka te mauku, he vī-viri tōꞌona tiare, he kore te nehe-nehe. Pē ira takoꞌa ꞌā te taŋata ꞌono ka ŋaro ena. ꞌI te mahana e tahi, e riva-riva nō ꞌā; ꞌe ꞌi te rua mahana, ko mate ko oti ꞌā.
Ko te koa i te taŋata haꞌaoromaꞌi hai pūai i te ꞌati taꞌatoꞌa topa ꞌi ruŋa i a ia. ꞌI te haka moe nō i te manaꞌu ꞌi ruŋa i a Ietū ꞌi roto i te ꞌati, he tano rā taŋata ki te mata o te ꞌAtua, ꞌe he vaꞌai ki a ia i te ora ꞌāpī ꞌina he hopeꞌa raꞌa, he hei kī e te ꞌAtua mo vaꞌai ki te nuꞌu haŋa ki a ia.
Mo ŋaroꞌa e te kope e tahi i te meꞌe e kī ꞌana ꞌi roto i a ia mo aŋa i te meꞌe taꞌe tano, ꞌina ko manaꞌu o te ꞌAtua i kī. Te ꞌAtua, paꞌi, ꞌina he ŋaroꞌa ꞌi roto i a ia i te meꞌe era ꞌe, takoꞌa, ꞌina he haka ꞌatu i te taŋata mo aŋa i te meꞌe taꞌe tano.
Te meꞌe haka ꞌatu i te taŋata mo hara he manaꞌu taꞌe tano o rāua. O rā manaꞌu mau ꞌā te haka pohe te oho mo aŋa i te meꞌe taꞌe tano.
Mai roto i te manaꞌu taꞌe tano e poreko ena te hara, ꞌe te meꞌe hopeꞌa mo poreko mai roto i te hara he mate.
E te mau taina haŋa rahi ōꞌoku ē, e ꞌite kōrua pē nei ē:
taꞌatoꞌa meꞌe riva-riva ai o tātou mai te ꞌAtua e ai mai ena. ꞌĀꞌana, paꞌi, i aŋa i te meꞌe taꞌatoꞌa māꞌeha o te raŋi. Te ŋā meꞌe nei e huri rō ꞌana ꞌi tōꞌona hora: e pōꞌuri rō ꞌā ꞌe e māꞌeha rō ꞌana. ꞌE te huru o te ꞌAtua ꞌina he huri.
Te ꞌAtua, ꞌi te ai ko haŋa ꞌā, i vaꞌai rō mai i te ora ꞌāpī ꞌina he hopeꞌa raꞌa hai haka moe i te manaꞌu ꞌi ruŋa i tāꞌana roŋo o ruŋa i te parautiꞌa, ki ai ai a tātou he raꞌe o roto i tāꞌana meꞌe aŋa taꞌatoꞌa.
E te taina haŋa rahi ē, e uꞌi ꞌo rehu: a kōrua taꞌatoꞌa e ꞌite mo haka roŋo i te vānaŋa. ꞌE, ana vānaŋa, ꞌi raꞌe ana manaꞌu riva-riva te kōrua meꞌe mo kī, ꞌe ꞌina ko riri tahaŋa.
Te taŋata riri, paꞌi, e ko tano mo aŋa i te meꞌe tī-tika ki te mata o te ꞌAtua.
ꞌO ira, ka haka rē te kōrua hara hano-hano ꞌe te meꞌe rake-rake taꞌatoꞌa rava aŋa e kōrua. Te roŋo parautiꞌa haka ꞌite atu e toꞌo mo kōrua. E ai rō ꞌana, paꞌi, te pūai o rā roŋo mo haka eꞌa i a kōrua mai roto i te ūtuꞌa o te hara ꞌe mo vaꞌai atu i te ora ꞌāpī ꞌina he hopeꞌa raꞌa.
ꞌE taꞌe nō e haka roŋo i rā roŋo; e aŋa takoꞌa i te meꞌe era e kī atu era. Mo taꞌe aŋa pē ira, e reo-reo ꞌana kōrua ki a kōrua ꞌā.
Te kope haka roŋo nō i rā roŋo ꞌe ꞌina he aŋa i tāꞌana meꞌe kī, pa he taŋata uꞌi a roto i te hiꞌo:
he takeꞌa i a ia, ꞌe i taha era, he rehu rō ꞌai pē hē tōꞌona huru.
ꞌE te kope taꞌe rehu te meꞌe ŋaroꞌa, hāpī mo ꞌata ꞌite ōꞌona o ruŋa i te haka tere iŋa hopeꞌa o te tī-tika haka eꞌa i te taŋata mai roto i te hara, haka tano tahi i te meꞌe aŋa ki te meꞌe kī e rā roŋo, he haꞌamaitai e te ꞌAtua ꞌi tāꞌana meꞌe taꞌatoꞌa aŋa.
Te taŋata kī he taŋata pure ꞌAtua a ia ꞌe ꞌina he haka rehe i tōꞌona ꞌarero, e reo-reo ꞌana ki a ia ꞌā, ꞌe te meꞌe aŋa ꞌāꞌana mo te ꞌAtua ꞌina e tahi hauhaꞌa.
Te haꞌamuri iŋa parautiꞌa ꞌe tano ki te mata o te ꞌAtua Matuꞌa ko te meꞌe ena: he hāꞌūꞌū ki te ŋā poki matuꞌa kore ꞌe ki te ŋā viꞌe hove ai o te rāua ꞌati, ꞌe, takoꞌa, he taꞌe hara hai meꞌe o te ao nei.
«E kuā koro, e kuā taina ē, ka haka roŋo mai tāꞌaku meꞌe ka kī atu ena».
I ŋaroꞌa era e rā nuꞌu e vānaŋa ꞌana a Pauro hai ꞌarero ⸤ꞌevereo⸥, he mo-mou rō ꞌai. ꞌE ko te vānaŋa iŋa ꞌā a Pauro:
«A au he ⸤hūrio⸥. I poreko ai ꞌi Taraso, he kona o Tiritia, ꞌe ꞌi nei ꞌi Hērutarema i nui-nui ai. A Kamariera i hāpī mai i a au hai haka tere iŋa o te tātou tupuna, ꞌe tāꞌaku meꞌe aŋa he haꞌatura hai māhatu i te meꞌe o te ꞌAtua, pa he oho iŋa ena o kōrua.
ꞌI muꞌa ꞌā, he kimi nō tāꞌaku aŋa mo tiŋaꞌi mo haka mate i te nuꞌu oho a te ⸤Ara ꞌĀpī⸥ hāpī e Ietū. Ka ai atu he viꞌe ꞌo he taŋata i ꞌa-ꞌaru i haka puru rō e au ꞌi roto i te hare maꞌuꞌaurī.
He ⸤oromatuꞌa hopeꞌa o te ra-rahi⸥ ꞌe he nuꞌu pūꞌoko haka tere hūrio taꞌatoꞌa te mataꞌite o te ŋā meꞌe nei. O rāua, paꞌi, i vaꞌai mai i te parau mo te hūrio ra-rahi o Rāmako ꞌi ruŋa e pāpaꞌi era ko haꞌatiꞌa ꞌā i a au mo aŋa i rā meꞌe. I oho rō a au ki ira kimi i te nuꞌu ⸤haka moe i te manaꞌu⸥ ꞌi ruŋa i a Ietū mo maꞌu mai ki nei ki Hērutarema mo haka ūtuꞌa.
»ꞌE, e oho ꞌā a au ꞌi rā ara era ki Rāmako, pe te hora kai, ko hāhine ꞌā mo tuꞌu ki ira, he pura mai e tahi mōrī mai te raŋi, he haka māꞌeha i te kona ꞌi ira a au,
ꞌe he ꞌamo a au ki raro. He ŋaroꞌa ia e au i te reꞌo e tahi e kī mai ꞌā: “E Sauro, e Sauro, ¿he aha koe e kimi mai ena i a au mo tōtōā?”.
»He ꞌui e au: “¿Ko ai koe?”.  »He pāhono mai e tū reꞌo era: “Ko Ietū o Nātāreta, kope ena e kimi ꞌā e koe mo tōtōā”.
»Te nuꞌu oho atu ꞌi muri i a au i takeꞌa rō i rā mōrī, ꞌe, ꞌina kai ŋaroꞌa i te meꞌe kī mai.
He ꞌui ia e au ki a Ietū: “¿He aha tāꞌaku meꞌe mo aŋa?”.  »He kī mai: “Ka eꞌa koe ki ruŋa, ka oho nō ki Rāmako. ꞌI ira ka kī atu ena i taꞌa meꞌe taꞌatoꞌa mo aŋa”.
»ꞌI te keva o tōꞌoku mata ꞌi tū mōrī era, he ꞌa-ꞌaru i tōꞌoku rima e te nuꞌu oho ꞌi muri i a au, he maꞌu he oho ki Rāmako.
ꞌI ira e tahi taŋata te ꞌīŋoa ko ꞌĀnānia, taŋata moꞌa ꞌe haꞌatura ki te ⸤haka tere iŋa ꞌa Mōtē⸥. Te hūrio taꞌatoꞌa o rā kona e vānaŋa riva-riva rō ꞌā o ruŋa i a ia.
»He oho atu ia rā taŋata he uꞌi i a au. I tuꞌu atu era he kī mai: “E te taina ko Sauro ē, he māꞌeha tuꞌu mata”. ꞌI tū hora mau era ꞌā he māꞌeha, ꞌe he takeꞌa e au i a ia.
»He kī haka ꞌou mai: “Te ꞌAtua o te tātou tupuna ko haꞌataꞌa ꞌā i a koe mo ꞌite ōꞌou i tāꞌana meꞌe haŋa, mo takeꞌa ōꞌou i a Ietū, kope tano ki tōꞌona mata, mo ŋaroꞌa i tōꞌona reꞌo,
ꞌe mo ꞌaꞌamu, ꞌi muꞌa o te taŋata taꞌatoꞌa o te ao, pa he mataꞌite ōꞌona, i taꞌa meꞌe takeꞌa ꞌe i taꞌa meꞌe ŋaroꞌa mai i a ia.
ꞌIna koe ko tiaki haka ꞌou. Ka eꞌa ka haka ⸤papatito⸥ i a koe koia ko ani ki a Ietū mo haka kore i tuꞌu hara”.
»I hoki mai era a au ki Hērutarema, he oho a au he pure ꞌi te ⸤Kona Haꞌamuri ꞌAtua⸥, ꞌe he takeꞌa e au i te meꞌe i haka takeꞌa mai e ia.
Ko Ietū rā meꞌe e kī mai ꞌana: “Ka hōrou koe ka oho mai Hērutarema; e ko haka roŋo atu te taŋata o nā i taꞌa meꞌe ena ka kī ena o ruŋa ōꞌoku”.
»He kī e au: “E Ietū ē, ko ꞌite tahi ꞌana te nuꞌu i tāꞌaku aŋa o muꞌa ꞌā he oho ki te ⸤hare pure hūrio⸥ taꞌatoꞌa he ꞌa-ꞌaru ꞌe he tiŋaꞌi he tōtōā i te nuꞌu haka moe i te manaꞌu ꞌi ruŋa i a koe ꞌe ꞌai ka maꞌu ka puru ꞌi roto i te hare maꞌuꞌaurī.
ꞌE hora tiŋaꞌi haka mate era i tuꞌu mataꞌite ko ꞌĒteva, ꞌi rā kona a au ꞌe mōꞌoku i tano rō rā meꞌe, ꞌe ꞌātā i hāpaꞌo rō e au i te kahu o te nuꞌu tiŋaꞌi i a ia”.
»He kī mai e Ietū: “Ka oho nō; ꞌī a au he uŋa i a koe ki te nuꞌu taꞌe he hūrio noho ꞌi te ŋā henua ena e roa rō ꞌā mai nei”».
Ki te kona nō nei i haka roŋo ai e te nuꞌu i te tātara ꞌa Pauro. I oho era he haꞌamata he ohu-ohu: «¡ꞌIna te taŋata ena ko ora! ¡Ka haka kore mai te ao!».
ꞌI te ohu-ohu nō ꞌe ꞌi te tā-tā i te rāua kahu koia ko hoa-hoa i te ꞌōꞌone a ruŋa,
he kī e te kōmana mo maꞌu i a Pauro ki roto i tū kona era o te vaꞌehau ꞌe mo tiŋaꞌi hai ꞌuaka, ki kī ai e Pauro he aha te taŋata e riri era mōꞌona.
Ko here-here ko oti ꞌana mo tiŋaꞌi, he ꞌui e Pauro ki te kape o te vaꞌehau ꞌi rā kona:  —¿E ai rō ꞌā te kōrua parau mo tiŋaꞌi i te taŋata rōmano kai aŋa hia e tahi ture?
I ŋaroꞌa era te meꞌe nei e te kape o te vaꞌehau, he oho he kī ki te kōmana:  —E uꞌi riva-riva koe he aha taꞌa meꞌe ka aŋa ena. Te taŋata era he rōmano.
He haka hāhine ia tū kōmana era ki a Pauro he ꞌui:  —¿He parautiꞌa mau ꞌā he rōmano koe?  He pāhono e Pauro:  —ꞌĒ-ē.
He kī e te kōmana:  —I rahi rō tōꞌoku moni i pau ai mo riro ōꞌoku he rōmano.  He kī e Pauro:  —ꞌE, a au mai tōꞌoku poreko iŋa ꞌā he rōmano.
ꞌI tū hora mau era ꞌā te nuꞌu oho mo tiŋaꞌi i a Pauro he haka ꞌava-ꞌava tahi mai muri. ꞌE tū kōmana era ko riꞌa-riꞌa atu ꞌā ꞌo te haka here-here i te taŋata rōmano hai vivi.
ꞌI te rua mahana, ꞌi te haŋa o te kōmana mo ꞌite riva-riva he aha te hūrio e riri era mo Pauro, he uŋa he haka taka-taka i te oromatuꞌa ra-rahi ꞌe i te ⸤nūnaꞌa taŋata taꞌatoꞌa i a rāua te kī iŋa hopeꞌa o te haka tere hūrio⸥. He kume ia i tū vivi here-here era i a Pauro, ꞌe he maꞌu he haka māroa ꞌi muꞌa o rā nuꞌu.
I oti era he takeꞌa e au i te raŋi ꞌāpī ꞌe i te henua ꞌāpī e tahi; te raŋi ꞌe te henua raꞌe era, paꞌi, ko haka kore ꞌā ꞌe pē ira takoꞌa ꞌā te vaikava.
He takeꞌa e au ka topa te kona moꞌa, he Hērutarema ꞌāpī, mai te raŋi mai te ꞌAtua era. Ko haka riva-riva ꞌā pa he viꞌe haꞌamoꞌa-moꞌa e uru rō ꞌā i te kahu nehe-nehe mo tāꞌana kope era mo hāipo-ipo.
ꞌE he ŋaroꞌa e au i te reꞌo pūai e tahi mai te kona pepe noho ꞌariki era e kī ꞌā:  «Mai te hora nei pe muꞌa, ka noho ena te ꞌAtua ꞌi muri i tāꞌana taŋata. Ki a ia a rāua ka haꞌatura tahi ena. ꞌE ꞌina he ꞌAtua e ko haka rē i a rāua ki te hora hopeꞌa.
He haroꞌi tahi e ia i te rāua matavai. He kore ia te mate, te taŋi, te mamae, ꞌe e ko ꞌau-auē haka ꞌou, ꞌi te meꞌe era te haka tere iŋa o te ao raꞌe era ko kore tahi ꞌana».
He kī e te kope noho ꞌi ruŋa i te pepe noho ꞌariki era: «He aŋa ꞌāpī a au i te meꞌe taꞌatoꞌa». I oho era he kī mai: «Ka pāpaꞌi. Te vānaŋa nei he vānaŋa parautiꞌa, he vānaŋa ꞌina e ko taꞌe haka tano».
I oti era he kī haka ꞌou mai:  «Nā ko aŋa tahi ꞌā. A au he Haꞌamata ꞌe he Hopeꞌa. ꞌE te kope haŋa ki te vai he vaꞌai e au, taꞌe e ꞌauhau, mai te kona tehe o te vai vaꞌai i te ora ꞌāpī ꞌina he hopeꞌa raꞌa.
Te nuꞌu rē ki te pūai o Rukifero, mo rāua te ŋā meꞌe taꞌatoꞌa haka ꞌite atu era, ꞌe he riro a au he ꞌAtua o rāua ꞌe a rāua he poki ꞌāꞌaku.
ꞌE te nuꞌu riꞌa-riꞌa mo kī ꞌāꞌaku a rāua, te nuꞌu taꞌe haka moe oho i te rāua manaꞌu ꞌi ruŋa i a au, te nuꞌu aŋa i te meꞌe taꞌe tano hano-hano, te nuꞌu tiŋaꞌi haka mate i te rua, te nuꞌu moe i te viꞌe i te taŋata taꞌe he viꞌe he kenu o rāua, te nuꞌu aŋa i te tahu-tahu, te nuꞌu haꞌamuri ki te ꞌītoro ꞌe te nuꞌu reo-reo taꞌatoꞌa, he hoa ki te kona ꞌi ira e ura ena te azufre mo noho mau rō ꞌāvai ꞌi ira e ꞌava-ꞌava rō ꞌana mai i a au. Ko te meꞌe nei te rua mate iŋa».
He oho mai ia e tahi o tū ŋā merahi maꞌu poko-poko era e hitu, poko-poko era o te ŋā ꞌati hopeꞌa era e hitu, ꞌe he kī mai: «Ka oho mai koe. ꞌĪ a au he haka takeꞌa atu i te viꞌe haꞌamoꞌa-moꞌa mo hāipo-ipo ki te Māmoe».
ꞌI roto i tū meꞌe haka takeꞌa mai nei ia e te ⸤Vārua Maitai⸥, i maꞌu ai i a au e nei merahi ki ruŋa i te maꞌuŋa ruŋa nui nui-nui e tahi. Mai ira i haka takeꞌa mai ai i te kona moꞌa era ko Hērutarema e topa e oho mai ꞌā mai te raŋi mai muꞌa o te ꞌAtua.
Rā kona e pura-pura rō ꞌā ꞌi te ꞌana-ꞌana o te ꞌAtua, pa he pura-pura iŋa ena o te māꞌea hopeꞌa o te nehe-nehe he jaspe , māꞌeha pa he hiꞌo ꞌana.
E haka vari rō ꞌā rā kona e te ꞌāua nui-nui ruŋa nui e tahi. E hoꞌe ꞌahuru mā piti ꞌōpani o rā ꞌāua, ꞌe e tahi e tahi merahi e māroa era ꞌi muri. ꞌE ꞌi ruŋa i rā ŋā ꞌōpani e pāpaꞌi rō ꞌā te ꞌīŋoa o te hoꞌe ꞌahuru mā piti mata o te itaraera.
Rā ꞌāua e hā pāꞌiŋa; e toru ꞌōpani hārui a te pāꞌiŋa eꞌa o te raꞌā, e toru a te pāꞌiŋa ŋaro, ꞌe e toru e toru a te ŋā pāꞌiŋa haka ꞌou ena e rua.
I titi ai rā ꞌāua ꞌi ruŋa i te paeŋa e hoꞌe ꞌahuru mā piti, ꞌe ꞌi ruŋa i rā ŋā paeŋa i pāpaꞌi ai te ꞌīŋoa o te hoꞌe ꞌahuru mā piti ⸤ꞌāpōtoro⸥ o te Māmoe.
Te merahi vānaŋa mai era e maꞌu rō ꞌana i te mētera aŋa hai piru mo hāito i rā kona moꞌa era ko Hērutarema, i te ꞌōpani ꞌe i te ꞌāua.
Rā kona e hā pāꞌiŋa; te roa-roa ꞌe te ꞌaꞌano pē tū roa ꞌā. He hāito e te merahi i rā kona hai tū mētera era ꞌāꞌana. Ki te hāito taŋata, e piti taꞌutini piti hānere kirometro o te roa, ꞌe pē tū roa takoꞌa ꞌā te ruŋa nui ꞌe te ꞌaꞌano.  I oti era he hāito i tū ꞌāua era; e ono ꞌahuru mā pae mētera.
—
Rā ꞌāua i aŋa ai hai māꞌea hopeꞌa o te nehe-nehe he jaspe , ꞌe rā kona moꞌa era hai piru mau nō e māꞌeha rō ꞌā pa he hiꞌo.
ꞌE te ŋā paeŋa era ꞌi ruŋa i aŋa ai rā ꞌāua e haka nehe-nehe rō ꞌā hai rauhuru māꞌea hopeꞌa o te nehe-nehe: te raꞌe hai jaspe , te rua hai zafiro , te toru hai ágata , te hā hai esmeralda ,
te rima hai ónice , te ono hai rubí , te hitu hai crisólito , te vaꞌu hai berilo , te iva hai topacio , te hoꞌe ꞌahuru hai crisoprasa , te hoꞌe ꞌahuru mā hoꞌe hai jasinto , ꞌe te hoꞌe ꞌahuru mā piti hai amatista .
E tahi e tahi o tū ŋā hoꞌe ꞌahuru mā piti ꞌōpani era i aŋa ai hai poe mau nō e tahi. Te ara nui-nui era o rā kona i aŋa ai hai piru mau nō e māꞌeha rō ꞌā pa he hiꞌo.
ꞌIna kai takeꞌa e au ꞌi ira e tahi kona haꞌamuri ꞌAtua. ¿Mo aha atu ꞌā? ꞌI ira, paꞌi, e noho ena te ꞌAtua hopeꞌa o te pūai, ꞌe te Māmoe.
ꞌE ¿mo aha takoꞌa te raꞌā ꞌe te māhina o rā kona? O te ꞌAtua mau ꞌā, paꞌi, ꞌe o te Māmoe te haka māꞌeha.
He haka tere ia te nuꞌu ⸤haka moe i te manaꞌu⸥ ꞌi ruŋa i a Ietū o te hau taꞌatoꞌa koia ko te rāua ꞌariki ꞌi roto i te māꞌeha o rā kona, ꞌe he maꞌu ki muꞌa o te ꞌAtua i te rāua haka tere iŋa hauhaꞌa.
Te ꞌōpani o ira ꞌina he puru ꞌi te ꞌōtea, ꞌe ꞌina rā kona he pō.
ꞌE ki ira ka maꞌu ena i te meꞌe nehe-nehe taꞌatoꞌa ꞌe i te haka tere iŋa hauhaꞌa o te hau taꞌatoꞌa.
ꞌE ki te hora hopeꞌa ꞌina e tahi meꞌe taꞌe tano mo oꞌo ki ira. E ko oꞌo te kope haꞌamuri ki te ꞌītoro ꞌe te kope reo-reo. Te nuꞌu nō mo oꞌo he nuꞌu te rāua ꞌīŋoa e pāpaꞌi rō ꞌā ꞌi ruŋa i te puka era o te Māmoe, he puka ꞌi ruŋa i pāpaꞌi ai i te ꞌīŋoa o te nuꞌu i a rāua te ora ꞌāpī ꞌina he hopeꞌa raꞌa vaꞌai e te ꞌAtua.
I hoki era tū ŋā taina era, he eke a mātou ki ruŋa i te pahī ꞌe he oho tī-tika ki Kō. ꞌI te rua mahana i oho ai ki Rora, ꞌe mai ira ki Pātara.
ꞌI Pātara a mātou i ꞌite ai he eꞌa te pahī e tahi ki Fenitia. He eke a mātou ki ruŋa he oho.
ꞌI te oho iŋa he takeꞌa mai te motu era ko Tīpere ꞌi te pāꞌiŋa maui, ꞌe ko te oho iŋa ꞌā a mātou ki te henua era ko Tīria. ꞌI te ai o te meꞌe o ruŋa o te pahī mo haka topa ꞌi Tiro, he tomo ꞌi ira.
He piri ia a mātou ki te nuꞌu ⸤haka moe i te manaꞌu⸥ ꞌi ruŋa i a Ietū o ira, ꞌe he noho ꞌi muri i a rāua e hitu mahana. He kī e rā nuꞌu ki a Pauro, hai vānaŋa i haka ꞌite e te ⸤Vārua Maitai⸥, mo taꞌe oho ki Hērutarema.
I oti era te ŋā mahana nei, he eꞌa a mātou mo oho. Te nuꞌu taina taꞌatoꞌa ananake ko te rāua ŋā viꞌe ꞌe ŋā poki he uŋa i a mātou ꞌātā ka tuꞌu rō ki te taha-taha o te tai. ꞌI ira a mātou i tū-turi i pure tahi ai.
I oti era te ꞌaroha, he eke a mātou ki ruŋa i te pahī, ꞌe he hoki rā nuꞌu ki te rāua hare.
Mai Tiro i reva ai a mātou ki Toremaira. I tuꞌu era he ꞌaroha ki te nuꞌu taina, ꞌe he noho ꞌi muri i a rāua e tahi mahana.
ꞌI te rua mahana he eꞌa a mātou mai ira he oho ki Tētārea ki te hare o Feripe, ꞌe ꞌi muri i a ia i noho ai. A Feripe he taŋata haka ꞌite i te ⸤roŋo riva-riva o te ꞌAtua⸥. A ia o roto o te ŋāŋata hoko hitu hāꞌūꞌū i te aŋa o te ⸤ꞌāpōtoro⸥.
A Feripe e hā ꞌāꞌana ŋā poki vahine taureꞌa-reꞌa. Rā ŋā poki he perofeta, e vānaŋa rō ꞌana i te meꞌe haka ꞌite e te ꞌAtua.
Ko rahi atu ꞌā te mahana o mātou ꞌi Tētārea i tuꞌu atu ai mai Hūrea te perofeta e tahi te ꞌīŋoa ko Ākapo.
I piri mai era ki a mātou, he toꞌo i te pena o Pauro, he here-here i tōꞌona rima i tōꞌona vaꞌe ꞌe he kī: «O te Vārua Maitai i haka ꞌite mai e here-here rō pē nei e te ⸤hūrio⸥ ꞌi Hērutarema i te taŋata ōꞌona te pena nei, ꞌe ꞌai ka vaꞌai ki te rima o te hau kē».
I ŋaroꞌa era e mātou ꞌe e te nuꞌu o Tētārea i te meꞌe nei, he ani ki a Pauro mo taꞌe oho ki Hērutarema.
He pāhono mai e Pauro: «¿He aha rā a kōrua e haka mamae ena i tōꞌoku māhatu hai taŋi o kōrua? Taꞌe nō mo here-here a au e noho atu ena, ꞌātā mo mate takoꞌa ꞌi Hērutarema o ruŋa i a Ietū, he Pūꞌoko Haka Tere o tātou».
ꞌI te taꞌe ravaꞌa mo haka noho i a Pauro, he haka rē e mātou ꞌai ka kī: «Ka ai pe he meꞌe o te ꞌAtua i haŋa».
I oti era te mātou mahana ꞌi Tētārea, he haka riva-riva ꞌe he eꞌa he oho ki Hērutarema.
I oho takoꞌa rō atu ꞌi muri i a mātou te tētahi nuꞌu o Tētārea haka moe i te manaꞌu ꞌi ruŋa i a Ietū. O rāua a mātou i maꞌu ki te hare o te taŋata e tahi o Tīpere te ꞌīŋoa ko Nātone, taŋata haka moe takoꞌa i te manaꞌu ꞌi ruŋa i a Ietū mai muꞌa ꞌā, ꞌe ꞌāꞌana i vaꞌai mai hai kona mo moe ꞌi tōꞌona hare.
I tuꞌu era a mātou ki Hērutarema, he oho atu te taina taꞌatoꞌa, e koa rō ꞌā, he toꞌo mai i a mātou.
ꞌI te rua mahana he maꞌu e Pauro i a mātou ꞌi muri i a ia mo uꞌi i a ⸤Tanatiako⸥ ꞌe i te tētahi atu nuꞌu pūꞌoko haka tere o te nūnaꞌa taŋata haka moe i te manaꞌu ꞌi ruŋa i a Ietū o Hērutarema.
I piri era a mātou ki rā nuꞌu, he ꞌaroha e Pauro, ꞌe he ꞌaꞌamu i te meꞌe taꞌatoꞌa aŋa e te ꞌAtua hai ia ki te nuꞌu taꞌe he hūrio.
I ŋaroꞌa era i tū vānaŋa era, he haꞌahana-hana tahi ananake ki te ꞌAtua. He kī ia e tū nuꞌu era ki a Pauro:  «E te taina, ko ꞌite ꞌana e koe ka taꞌutini ka taꞌutini te nuꞌu hūrio haka moe i te manaꞌu ꞌi ruŋa i a Ietū, ꞌe taꞌatoꞌa e kī rō ꞌana mo maꞌu mo oho nō o tātou i te ⸤haka tere iŋa ꞌa Mōtē⸥.
I ŋaroꞌa rō e rāua e hāpī e oho ꞌana koe ki te hūrio taꞌatoꞌa noho i te tētahi henua mo taꞌe haꞌatura haka ꞌou ki te haka tere iŋa ꞌa Mōtē, mo taꞌe hore o te kiri o te kinoŋa o te ŋā poki, ꞌe mo taꞌe maꞌu haka ꞌou i te tātou haka tere iŋa.
¿He aha te tātou meꞌe mo aŋa ꞌo manaꞌu he parautiꞌa mau ꞌā te rāua meꞌe ŋaroꞌa era? E ꞌite nō, paꞌi, e te nuꞌu ꞌī koe ko tuꞌu mai ꞌā.
»¿Ko ꞌite ꞌā koe? ꞌI roto i a mātou te ŋāŋata hoko hā ꞌī he haka mao i te rāua hōrea. Te meꞌe ꞌāꞌau mo aŋa:
ka maꞌu ꞌi muri i a koe, ka ⸤haka maꞌitaki⸥ kōrua mo haka tano ki te haka tere iŋa o tātou o te hūrio. E ꞌauhau te rāua meꞌe mo tūtia, ki riva ai a rāua mo haka varu i te pūꞌoko mo haka takeꞌa ko oti ꞌā te rāua hōrea. Pē ira te nuꞌu taina hūrio ka uꞌi ena he reo-reo te vānaŋa kī o ruŋa i a koe, ꞌe he ꞌite ko te haꞌatura iŋa ꞌā a koe i te haka tere iŋa ꞌa Mōtē.
»ꞌE, a koe ko ꞌite ꞌana ko pāpaꞌi ko haka ꞌite ꞌā a mātou ki te nuꞌu taꞌe he hūrio haka moe i te manaꞌu ꞌi ruŋa i a Ietū i te mātou manaꞌu: te rāua meꞌe nō mo maꞌu o te haka tere iŋa ꞌa Mōtē ko te ŋā meꞌe nei: ꞌina ko kai i te kiko tūtia ki te ꞌītoro, i te toto, ꞌe i te kiko o te ꞌanimare kai haka hiho i te toto, ꞌe ꞌina ko piri tane mo taꞌe ai he kenu he viꞌe».
He maꞌu ia e Pauro i tū ŋāŋata era hoko hā ꞌi muri i a ia. ꞌI te rua mahana he oho ananake he haꞌamata he haka maꞌitaki, pa he meꞌe kī ꞌi ruŋa i te rāua haka tere iŋa. He uru ia ananake ki te ⸤Kona Haꞌamuri ꞌAtua⸥, he haka ꞌite ki te ⸤oromatuꞌa⸥ a hē ka tano te hitu mahana o te rāua haka maꞌitaki, he mahana mo vaꞌai i te rāua tūtia.
I hāhine era mo tano o tū hitu mahana era, he takeꞌa e te tētahi nuꞌu hūrio o ꞌĀtia i a Pauro ꞌi te Kona Haꞌamuri ꞌAtua ꞌe he haka riri i te nuꞌu. He rere he ꞌa-ꞌaru i a Pauro,
koia ko ohu:  «¡E te itaraera ē, ka hāꞌūꞌū mai kōrua! O te taŋata nei te hāpī te oho ki te nuꞌu ꞌi te kona taꞌatoꞌa i te meꞌe ꞌina he tano ki a tātou ki te hūrio, ki te haka tere iŋa ꞌa Mōtē ꞌe ki te Kona Haꞌamuri ꞌAtua. ꞌE ꞌātā i maꞌu rō mai, ꞌi te mahana e tahi, i te nuꞌu taꞌe he hūrio ki roto i te kona o te hare nei o te ꞌAtua taꞌe haꞌatiꞌa ki te nuꞌu taꞌe he hūrio, ꞌe hai rā meꞌe i aŋa ai i te meꞌe taꞌe tano mo te kona moꞌa nei».
I kī ai pē ira he takeꞌa i a Pauro ꞌi te rua kona ꞌi muri i a Torofimo, taŋata o Ēfeto. He manaꞌu e rā nuꞌu i maꞌu rō e Pauro i rā taŋata ki roto i te Kona Haꞌamuri ꞌAtua.
Te nuꞌu o te kona taꞌatoꞌa o Hērutarema, i ꞌite era i tū meꞌe era, he riri rō atu ꞌai ꞌe i tāhuti i oho ai ki ira. He ꞌa-ꞌaru i a Pauro, he to-toi he oho ki haho o te Kona Haꞌamuri ꞌAtua, ꞌe he puru i te ꞌōpani.
E oho ꞌana ia rā nuꞌu mo tiŋaꞌi mo haka mate i a Pauro ꞌī ko tuꞌu ꞌā ki te kōmana o te vaꞌehau rōmano te parau ꞌāpī pē nei ē: te nuꞌu taꞌatoꞌa o Hērutarema ko riri ꞌana.
He haka taka-taka te kōmana i tāꞌana vaꞌehau ꞌe i te nuꞌu kape, he tāhuti he oho ki tū kona era ꞌi ira rā nuꞌu.  I takeꞌa era ananake i te kōmana ꞌe i te vaꞌehau, he haka rē i a Pauro, ꞌina kai tiŋaꞌi haka ꞌou.
He haka hāhine tū kōmana era, he ꞌa-ꞌaru i a Pauro, he kī mo here-here hai vivi e rua. I oti era he ꞌui ko ai a ia ꞌe he aha tāꞌana meꞌe i aŋa.
Meꞌe kē meꞌe kē e kī era e te nuꞌu. ꞌIna he aŋi-aŋi e tū kōmana era i te tī-tika o tū ture era ꞌi te rahi o te pōŋeha. ꞌO ira i haka maꞌu ai i a Pauro ki te kona noho o te vaꞌehau.
Ko hāhine ꞌana mo eke ki ruŋa i te ara o rā kona he ꞌamo a ruŋa e te vaꞌehau i a Pauro ꞌo tōtōā e te nuꞌu
ꞌo te ai ꞌi tuꞌa e oho era koia ko ohu-ohu: «¡Ka tiŋaꞌi ki te mate!».
Ka oho mo ha-haꞌo i a Pauro ki roto i tū hare era o te vaꞌehau, ka ꞌui e Pauro ki tū kōmana era:  —¿E tano rō au mo vānaŋa ꞌiti-ꞌiti atu?  He pāhono e tū kōmana era:  —¿Ko ꞌite ꞌana ꞌō koe i te vānaŋa ⸤kirieko⸥?
¿Taꞌe ꞌō koe he ehipto haka tumu era i te ture ꞌi muꞌa ꞌā oho ki roto i te kona ꞌone taꞌe noho taŋata e maꞌu rō ꞌā e maha taꞌutini taŋata taparahi-taꞌata mo te tamaꞌi?
He pāhono e Pauro:  —A au he hūrio o te kona era ko Taraso o Tiritia, he taŋata o te kona taꞌe ꞌiti-ꞌiti. He ani atu au mo haꞌatiꞌa mai ōꞌou mo vānaŋa ōꞌoku ki te taŋata.
He haꞌatiꞌa ia e tū kōmana era. He māroa a Pauro ꞌi ruŋa i tū ara era, he haꞌaauraꞌa hai rima mo mou o te taŋata. I mo-mou era he vānaŋa hai ꞌarero ⸤ꞌevereo⸥, he kī:
ꞌI te hora era kai aŋa ꞌā te ao,  ko ai era ꞌana te Vānaŋa,  ꞌe rā Vānaŋa ararua ko te ꞌAtua  ꞌe a ia he ꞌAtua.
Ko ai nō era ꞌana te Vānaŋa ꞌi rā hora ararua ko te ꞌAtua.
ꞌE hai Vānaŋa te ꞌAtua i aŋa ai i te meꞌe taꞌatoꞌa;  ꞌina e tahi meꞌe i ai i taꞌe aŋa hai ia.
Mai i a ia e ravaꞌa ena te ora parautiꞌa  ꞌe rā ora pa he mōrī haka māꞌeha i te manaꞌu o te taŋata.
Te mōrī nei e māꞌeha rō ꞌana ꞌi roto i te pōꞌuri,  ꞌe e ko ravaꞌa e te pōꞌuri mo haka pōhāhā.
I ai rō e tahi taŋata i uŋa mai e te ꞌAtua te ꞌīŋoa ko ⸤Iovani⸥.
I oho mai ai pa he mataꞌite mo vānaŋa o ruŋa i rā mōrī mo haka moe o te taŋata taꞌatoꞌa i te rāua manaꞌu ꞌi ruŋa i rā mōrī hai vānaŋa era ꞌāꞌana.
Taꞌe ko Iovani te mōrī; a ia he kope uŋa nō mai mo haka ꞌite mai ko ai rā mōrī.
ꞌE, te mōrī haka māꞌeha i te taŋata taꞌatoꞌa e ko roa he oho mai ki te ao.
I noho rō te Vānaŋa ꞌi ruŋa i te henua,  ꞌe, ka ai atu hai ia te ꞌAtua i aŋa ai i te ao,  kai ꞌite e te taŋata ko ai a ia.
Ki te ao aŋa era e ia i oho mai ai,  ꞌe kai tapa atu e te rahi raꞌa o tōꞌona taŋata.
ꞌE te nuꞌu toꞌo ꞌe haka moe i te manaꞌu ꞌi ruŋa i a ia,  ki a rāua i vaꞌai ai i te parau mo riro he ŋā poki o te ꞌAtua.
A rāua he ŋā poki o te ꞌAtua  taꞌe ꞌō ꞌo te poreko mai roto i te viꞌe ararua ko te taŋata,  ꞌo te ai ko poreko haka ꞌou ꞌā mai te ꞌAtua.
Tū Vānaŋa era i riro rō he taŋata  ꞌe i noho rō ꞌi muri i a tātou.  Ko takeꞌa ꞌana e tātou tōꞌona pūai,  pūai vaꞌai e te ꞌAtua Matuꞌa ki tāꞌana Poki era e tahi mau nō.  Te haŋa o te ꞌAtua mo tātou  ꞌe te parautiꞌa o ruŋa ōꞌona  i haka takeꞌa mai ai ꞌi ruŋa i a ia.
I vānaŋa rō a Iovani o ruŋa i a ia ꞌe pē nei i kī ai: «Ko ia tāꞌaku meꞌe kī atu era: “ꞌI tuꞌa ōꞌoku ka oho mai ena e tahi taŋata ꞌata hōnui ki a au ꞌo te ai ꞌi raꞌe ki tōꞌoku poreko iŋa ko ai era ꞌana a ia”».
ꞌE, ꞌi te riva rahi ōꞌona, he haꞌamaitai nō mai te aŋa i a tātou.
Hai ⸤Mōtē⸥ te ꞌAtua i haka ꞌite mai ai i tāꞌana roŋo mo tātou, ꞌe hai Ietū Kiritō i haka ꞌite mai ai i tōꞌona haŋa mo tātou ꞌe i te parautiꞌa o ruŋa i a ia.
ꞌIna e tahi taŋata i takeꞌa i te ꞌAtua; o tāꞌana Poki nō era e tahi, he ꞌAtua, noho ꞌi muri i a ia, i takeꞌa ꞌe i haka ꞌite mai o ruŋa.
He vānaŋa nei ꞌa Iovani ꞌi te hora uŋa e te nuꞌu hōnui ⸤hūrio⸥ i te ⸤oromatuꞌa⸥ ꞌe i te ⸤rēvita⸥ mai Hērutarema mo ꞌite ko ai mau a Iovani. He ꞌui e rā nuꞌu:  —¿He Kiritō rō koe?
He pāhono e Iovani:  —Taꞌe a au he ⸤Kiritō⸥.
He ꞌui haka ꞌou:  —¿Ko ai ia a koe? ¿Ko te perofeta era ko ꞌĒria?  He kī e Iovani:  —Taꞌe a au ko ia.  He ꞌata ꞌui e tū nuꞌu era:  —¿Ko koe ia te perofeta era mo oho mai?  He pāhono:  —ꞌIna.
He kī:  —¿Ko ai ia a koe? Ka hoki nei, paꞌi, mātou e ai te mātou meꞌe mo kī o ruŋa ōꞌou ki te nuꞌu uŋa mai. ¿E ai rō ꞌana taꞌa meꞌe mo kī mai o ruŋa i a koe?
He pāhono e Iovani:  —A au he reꞌo e ohu ꞌana ꞌi te kona ꞌone taꞌe noho taŋata: «Ka mātaki e tahi ara tī-tika mo te Kiritō», pa he kī iŋa era e te perofeta era ko ꞌItaia.
Tētahi o tū nuꞌu uŋa era mo vānaŋa ki a Iovani he ⸤fariseo⸥.
He ꞌui e rā nuꞌu:  —Mo ai ia taꞌe koe he Kiritō, taꞌe koe ko ꞌĒria, ꞌe taꞌe takoꞌa koe he perofeta, ¿he aha ia koe e ⸤papatito⸥ ena?
He kī e Iovani:  —A au e papatito nei hai vai; ꞌe, nā ꞌi roto i a kōrua te kope e tahi kai ꞌite ꞌā e kōrua ko ai mau a ia.
I tuꞌa i a au ka tuꞌu mai ena. ꞌE, ꞌi tōꞌona hōnui, e ko tano a au mo noi mo kume i te hau o tōꞌona kirivaꞌe.
Te meꞌe taꞌatoꞌa nei i topa ai ꞌi te kona te ꞌīŋoa ko Vētānia, ꞌi te rua pāꞌiŋa o te rio era ko Horotana, he kona ꞌi ira a Iovani e papatito era.
ꞌI te rua mahana, he takeꞌa e Iovani i a Ietū ka pū e oho atu era. He kī ki te nuꞌu o ira:  «¡Ka uꞌi rā kōrua i te taŋata era ai! ¡A ia he Māmoe o te ꞌAtua, he tūtia mo haka kore i te hara o te taŋata!⁠
O ruŋa i a ia tāꞌaku vānaŋa kī atu era pē nei ē: “E ko roa ka tuꞌu mai ena te taŋata ꞌata hōnui ki a au ꞌi te meꞌe era ꞌi raꞌe ki tōꞌoku poreko iŋa ko ai era ꞌana a ia”.
ꞌI muꞌa ꞌā ꞌina a au kai ꞌite ko ai a ia. E papatito e oho nei a au hai vai mo haka ꞌite ki te itaraera ko ai a ia».
He kī haka ꞌou e Iovani:  «Ko takeꞌa ꞌana e au te topa iŋa o te ⸤Vārua Maitai⸥ mai te raŋi pa he pāroma, ꞌe te noho iŋa ꞌi ruŋa i a ia.
ꞌI rā hora kai ꞌite hia ꞌana a au ko ai rā kope. O te ꞌAtua uŋa mai era i a au mo papatito hai vai i kī mai: “Taŋata ena ka takeꞌa ena e koe ko topa ꞌana te Vārua Maitai ꞌe ko noho ꞌana ꞌi ruŋa i a ia, māꞌana e papatito hai Vārua Maitai”.
Ko takeꞌa ꞌana e au i rā meꞌe, ꞌe ko au te mataꞌite: a ia he Poki o te ꞌAtua».
ꞌI te rua mahana, ꞌi rā kona haka ꞌou ꞌā a Iovani ananake ko tāꞌana nuꞌu hāpī e rua.
I takeꞌa era ka vari a Ietū, he kī e Iovani: «¡Ka uꞌi, he Māmoe rā o te ꞌAtua!».
I ŋaroꞌa era i rā vānaŋa, he eꞌa he oho rā ŋā kope ꞌi tuꞌa.
He hārui ia a Ietū, he takeꞌa e oho atu ꞌana ꞌi tuꞌa i a ia, ꞌe he ꞌui:  —¿He aha te kōrua meꞌe haŋa?  He kī e rā nuꞌu:  —E te Maꞌori, e haŋa rō ꞌā a māua mo ꞌite ꞌi kona hē koe e noho ena.
He pāhono e Ietū:  —Ka oho mai ka uꞌi ꞌi kona hē.  He oho ia he uꞌi e rā ŋā kope i tōꞌona kona noho, ꞌe he noho ꞌi muri i a Ietū mai te hora maha o te ahi-ahi ꞌātā ki te pō.
E tahi o rā ŋā kope ŋaroꞌa era i te vānaŋa ꞌa Iovani oho era ꞌi muri i a Ietū ko Antarea, taina o Tīmona Pētero.
Te meꞌe raꞌe ꞌa Antarea i aŋa he kimi i tū taina era ōꞌona ko Tīmona. I piri era he kī: «Ko māhani ꞌana a māua i te ⸤Mētia⸥». (Mo huri i te vānaŋa nei Mētia ki te ⸤kirieko⸥: Kiritō).
He maꞌu ia e Antarea i a Tīmona ki tū kona era ꞌi ira a Ietū. I takeꞌa era e Ietū, he kī: «A koe ko Tīmona, poki ꞌa Iovani. Tuꞌu ꞌīŋoa ꞌi te hora nei ko Tefa (te auraꞌa, ko Pētero)».
ꞌI te rua mahana, he eꞌa he oho a Ietū ki Karirea. ꞌI ira i piri ai ki a Feripe ꞌe he kī: «Ka oho mai koe mo taŋata hāpī ꞌāꞌaku».
A Feripe o te kona e tahi o Karirea te ꞌīŋoa ko Vetetaira, he kona takoꞌa o Pētero ararua ko Antarea.
He eꞌa he oho a Feripe ki a Natanaera ꞌe he kī:  —Ko ꞌite ꞌana a mātou, ꞌi te hora nei, ko ai te kope haka ꞌite mai era e Mōtē ꞌi ruŋa i te ŋā puka pāpaꞌi era e ia, ꞌe haka ꞌite takoꞌa mai era e te perofeta. Ko Ietū rā kope, he poki ꞌa ⸤Kōsē⸥ era o Nātāreta.
He kī e Natanaera:  —¿E eꞌa mau rō mai e tahi meꞌe riva-riva mai Nātāreta?  He pāhono e Feripe:  —Ka oho mai, ka uꞌi e koe mau ꞌā hai mata.
I uꞌi era e Ietū ka hāhine mai a Natanaera, he kī:  —ꞌĪ mau te kope he itaraera parautiꞌa, e ko kī e tahi reo-reo.
He ꞌui e Natanaera:  —¿Pē hē koe i ꞌite ai i tōꞌoku huru?  He pāhono e Ietū:  —Kai piri atu ꞌana a Feripe i takeꞌa rō ai koe e au ꞌi raro i te tumu pika.
He kī e Natanaera:  —E te Maꞌori, ¡ko koe te Poki o te ꞌAtua, ko koe te ꞌAriki o Itaraera!
He kī e Ietū ki a Natanaera:  —¿He haka moe rō mai ꞌai ꞌō koe i tuꞌu manaꞌu ꞌi ruŋa i a au ꞌo te kī nō atu ōꞌoku ko takeꞌa ꞌana koe e au ꞌi raro i te tumu pika? ꞌĪ a au he kī atu: nā e ŋaroꞌa rō ꞌe e takeꞌa rō e koe meꞌe rahi nō atu meꞌe ꞌata hau ꞌi te nui-nui ki te meꞌe ena.
He kī ia ki te taꞌatoꞌa: «ꞌĪ a au he kī atu: e riro rō kōrua he mataꞌite o nei ŋā meꞌe, ꞌe te nui-nui e tuꞌu rō pa he meꞌe ena: e ha-hata rō ꞌā te raŋi, ꞌe e iri ꞌe e topa rō mai ꞌā te merahi o te ꞌAtua ꞌi ruŋa i a au i te ⸤Poki o te taŋata⸥».
He takeꞌa ia e au ꞌi te raŋi i te meꞌe haka ꞌou e tahi mo māere o te taŋata: he merahi e hitu i a rāua te parau mo haka tano i te ꞌati hopeꞌa e hitu o te ꞌAtua. Hai ŋā ꞌati nei ka haka mao ena te riri o te ꞌAtua.
He takeꞌa takoꞌa e au te meꞌe tuꞌu pa he vaikava aŋa hai hiꞌo e ꞌānoꞌi rō ꞌana hai ahi. ꞌI muri o rā kona e māroa rō ꞌā te nuꞌu rē ki tū manuꞌino eꞌa era mai roto i te vaikava, ki te ꞌītoro aŋa pē ia ꞌe ki te nūmera o tōꞌona ꞌīŋoa. E maꞌu-maꞌu rō ꞌana i te arpa i vaꞌai e te ꞌAtua.
E hīmene ꞌana i te hīmene o te tāvini o te ꞌAtua ko ⸤Mōtē⸥ ꞌe i te hīmene o te Māmoe pē nei ē:  «Meꞌe nui-nui ꞌe nehe-nehe te meꞌe taꞌatoꞌa aŋa e koe,  e te mātou Pūꞌoko Haka Tere,  e te mātou ꞌAtua hopeꞌa o te pūai ē.  Te haka tere iŋa ōꞌou ananake ko te taŋata  haka tere iŋa tī-tika ꞌe parautiꞌa,  e te ꞌAriki o te ao ē.
¿Ko ai te meꞌe mo taꞌe moꞌa i a koe,  e te mātou Pūꞌoko Haka Tere ē?  ¿Ko ai te meꞌe mo taꞌe haꞌahana-hana atu?  Ko koe mau nō te meꞌe hara kore.  Taꞌatoꞌa nuꞌu o te ao ka haꞌamuri atu ena.  Ko takeꞌa ꞌana, paꞌi, e te taꞌatoꞌa: taꞌa meꞌe aŋa meꞌe tī-tika».
I oti era te meꞌe nei, he takeꞌa e au te ⸤Kona ꞌAta Moꞌa⸥ o roto i te ⸤Karapā Moꞌa⸥ era ꞌi te raŋi e ha-hata rō ꞌā.
Mai roto i rā kona i eꞌa mai ai tū ŋā merahi era e hitu. E uru rō ꞌana i te kahu maꞌitaki aŋa hai rino e ꞌuira rō ꞌā. E here rō ꞌana a te uma i te rīpena aŋa hai piru.
He vaꞌai ia ki rā ŋā merahi e te meꞌe ora era e tahi o roto o tū ŋā meꞌe ora era e hā o muꞌa o te ꞌAtua, e tahi e tahi poko-poko aŋa hai piru. Rā ŋā poko-poko ko ꞌī ꞌana e te riri o te ꞌAtua, ꞌAtua tōꞌona ora ꞌina he hopeꞌa raꞌa.
ꞌE tū Kona ꞌAta Moꞌa era he ꞌī rō atu ꞌai e te meꞌe tuꞌu pa he ꞌau o te ꞌana-ꞌana ꞌe o te pūai o te ꞌAtua, ꞌe ꞌina e tahi kope mo uru ꞌātā ka oti tahi rō te ꞌati era e hitu.
ꞌI te ara oho o Pauro ararua ko Tira i vari ai a te kona ko Antipori ꞌe ko Āpōrōnia. He tuꞌu ki Tētārōnika, he kona ꞌi ira te ⸤hare pure hūrio⸥ e tahi.
ꞌI te ⸤mahana haka ora⸥, he oho ararua ki roto i rā hare pure pa he meꞌe rava aŋa e rāua. ꞌI ira i vānaŋa ai ananake ko te ŋāŋata taka-taka o roto o ruŋa i te ⸤Kiritō⸥ hai meꞌe o ruŋa i te ⸤Pāpaꞌi Moꞌa⸥. I aŋa ai pē ira e toru tāpati.
He haka aŋi-aŋi e Pauro i te meꞌe kī ꞌi ruŋa i te Pāpaꞌi Moꞌa pē nei ē: te Kiritō e mate rō ꞌe ki mate, e ora haka ꞌou rō. He kī: «Te Kiritō ko te Ietū nei e au e haka ꞌite atu ena».
I ai rō te nuꞌu ⸤hūrio⸥ i ⸤haka moe i te manaꞌu⸥ ꞌi ruŋa i a Ietū ꞌe he riro e tahi nō manaꞌu ananake ko kuā Pauro. Meꞌe rahi nuꞌu ⸤kirieko⸥ haꞌamuri ki te ꞌAtua ꞌe ŋā viꞌe ra-rahi o ira i haka moe takoꞌa i te rāua manaꞌu ꞌi ruŋa i a Ietū.
Hai meꞌe nei i mākota ai te hūrio taꞌe haka moe i te manaꞌu ꞌi ruŋa i a Ietū. He haka taka-taka ia i te nuꞌu hupe-hupe o te ara aŋa i te meꞌe taꞌe tano, ꞌe hai rā nuꞌu i haka riri ai i te nuꞌu o Tētārōnika mo kuā Pauro.  Te nuꞌu hupe-hupe nei i tuꞌu i uru nō ki roto i te hare o Hātō kimi i a Pauro ararua ko Tira mo ꞌa-ꞌaru mo vaꞌai ki tū nuꞌu riri era.
ꞌI te taꞌe ravaꞌa i a kuā Pauro, he ꞌa-ꞌaru he to-toi i a Hātō ananake ko te tētahi taina ki muꞌa o te nuꞌu ra-rahi o Tētārōnika koia ko kī:  «¡Te nuꞌu haka tātake i te manaꞌu o te taŋata o te ao ꞌī ko tuꞌu mai ꞌā ki nei,
ꞌe a Hātō i toꞌo ki tōꞌona hare! ¡A rāua taꞌatoꞌa ko hape ꞌā ki te haka tere iŋa o te tātou ꞌariki rōmano hai kī e ai rō ꞌā te rua ꞌariki te ꞌīŋoa ko Ietū!».
I ŋaroꞌa era i te meꞌe nei e te taŋata ꞌe e te nuꞌu ra-rahi o Tētārōnika, he taꞌe au rō atu ꞌai.
A Hātō ia ananake ko tū ŋā taina era, ꞌo puru i a rāua ꞌi roto i te hare maꞌuꞌaurī, he ꞌauhau i te moni kī era mo ꞌauhau, ꞌe he haka rē e rā nuꞌu ra-rahi era mo oho.
I pō era, he haka oho e te nuꞌu taina o Tētārōnika i a Pauro ararua ko Tira ki Vērea. I tuꞌu era he oho tī-tika ki te hare pure hūrio.
Te hūrio o te kona nei ꞌata hau te riva-riva o te manaꞌu ki te nuꞌu hūrio o Tētārōnika. A rāua, paꞌi, e haka roŋo rō ꞌā hai māhatu i te vānaŋa o te ꞌAtua, ꞌe e taiꞌo rō ꞌā paurō te mahana i te Pāpaꞌi Moꞌa mo uꞌi hoki he parautiꞌa te meꞌe kī e kuā Pauro.
Meꞌe rahi o te nuꞌu hūrio nei i haka moe i te manaꞌu ꞌi ruŋa i a Ietū ꞌe meꞌe rahi takoꞌa te kirieko, mai te ŋā viꞌe ra-rahi ki te taŋata.
I ꞌite era e te nuꞌu hūrio ra-rahi o Tētārōnika e haka ꞌite ꞌā a kuā Pauro i te ⸤roŋo riva-riva o te ꞌAtua⸥ ꞌi Vērea, he oho ki ira he haka tumu i te ture ꞌe he haka riri i te taŋata mo kuā Pauro.
ꞌI rā hora mau ꞌā he maꞌu i a Pauro e te taina o Vērea ki taha tai mo eke ki ruŋa i te pahī. ꞌE a Tira ararua ko Timoteo ꞌi ira ꞌā i noho ai.
Te taina reva ꞌi muri i a Pauro ꞌātā ki te kona ko ꞌĀtena i tuꞌu ai. Mai ira i hoki ai ki Vērea e maꞌu ꞌā i te roŋo ki a Tira ararua ko Timoteo mo horo-horou mo oho mo piri ki a Pauro ꞌi ꞌĀtena.
E tiaki nō ꞌana a Pauro ki a Tira ꞌe ki a Timoteo, he uꞌi ko ꞌī ꞌā tū kona era ko ꞌĀtena e te ꞌītoro ꞌe he māui-ui rō atu ꞌai te māhatu.
ꞌO ira i oho ai ki te hare pure hūrio mo vānaŋa ki te nuꞌu hūrio ꞌe ki te tētahi nuꞌu haꞌamuri ki te ꞌAtua.  Te mahana te mahana e vānaŋa takoꞌa era ki te nuꞌu ꞌi te kona rava taka-taka o te taŋata.
He haka tātake ia ki a Pauro e te tētahi nuꞌu maꞌori o te hāpī he ēpikureo⁠ ꞌe o te hāpī he ētōiko.⁠ ꞌE, ꞌi te huru o te vānaŋa ꞌa Pauro, he ꞌui ki a rāua ꞌā: «¿He aha te meꞌe vānaŋa e te reo-reo era?». ꞌE o te tētahi te kī: «Pa he meꞌe ena: a ia he taŋata haka ꞌite o ruŋa i te ꞌatua o te rua henua».  E kī era i te meꞌe nei ꞌo te haka ꞌite o Pauro i te ⸤roŋo riva-riva o ruŋa i a Ietū⸥ ꞌe o ruŋa i te ora o te taŋata mai te mate.
He maꞌu ia i a Pauro ki muꞌa o te nūnaꞌa taŋata ra-rahi o rā kona, he Areopako,⁠ ꞌe he kī: «E haŋa rō ꞌana a mātou mo vānaŋa mai ōꞌou o ruŋa i te hāpī ꞌāpī haka ꞌite oho e koe.
E ai rō ꞌā taꞌa meꞌe kī ꞌina he aŋi-aŋi e mātou, ꞌe, ko haŋa ꞌā a mātou mo ꞌite i te auraꞌa o rā meꞌe».
Te nuꞌu, paꞌi, o ꞌĀtena ꞌe pē ira takoꞌa ꞌana te nuꞌu kē noho o ira, te aŋa, ꞌi te rāua hora topa, he ꞌaꞌamu o ruŋa i te meꞌe ꞌāpī ŋaroꞌa e rāua.
He māroa ia a Pauro ꞌi vāeŋa o rā nuꞌu Areopako era, he kī:  «E te taŋata o ꞌĀtena ē: e uꞌi nei a au he nuꞌu rava haꞌamuri kōrua ki te kōrua ꞌatua.
I uꞌi i oho era a au i te kona aŋa o kōrua i te tūtia, he takeꞌa e au e tahi o rā ŋā kona e pāpaꞌi rō ꞌā ꞌi ruŋa: “Ki te ꞌatua taꞌe ꞌite mai ko ai a ia”. ꞌE, ka ai atu kai ꞌite hia a kōrua ko ai, ko haꞌamuri ko oho nō mai era ꞌā kōrua ki a ia. Hora nei, ꞌī a au he haka ꞌite atu ko ai a ia.
»O te ꞌAtua era i aŋa i te ao ꞌe i te meꞌe taꞌatoꞌa e ai ena; a ia he Pūꞌoko Haka Tere o te raŋi ꞌe o te henua. ꞌIna he noho ꞌi roto i te hare pure aŋa e te taŋata.
ꞌIna e tahi ꞌāꞌana meꞌe hape ki no-noꞌi ai ki te taŋata; ꞌāꞌana, paꞌi, te vaꞌai ki te taꞌatoꞌa i te ora, i te tokerau ena e haŋu-haŋu ena, ꞌe i te tētahi atu huru o te meꞌe.
»Mai te taŋata e tahi i aŋa ai e ia i te hau taꞌatoꞌa o te ao mo noho ꞌi ruŋa i te henua; te hora ꞌe te kona mo noho o rāua i ai ai hai haŋa ōꞌona.
I aŋa ai e te ꞌAtua pē ira mo haŋa o te taŋata taꞌatoꞌa mo kimi ꞌe mo ravaꞌa i a ia, ka ai atu e hāhā, te auraꞌa, mo ꞌite ko ai mau a ia. ꞌE te parautiꞌa mau: te ꞌAtua taꞌe ꞌi kōnui; nā ꞌi muri i a tātou.
Hai ꞌAtua, paꞌi, a tātou e ora nei, e makenu nei ꞌe e ai nei ꞌi ruŋa i te henua. Pē nei te tētahi nuꞌu pāpaꞌi pātaꞌu-taꞌu o kōrua i kī ai: “He poki a tātou o te ꞌAtua”.
ꞌE a tātou he ŋā poki mau ꞌā o te ꞌAtua; ꞌāꞌana, paꞌi, a tātou i aŋa.  »ꞌO ira, ꞌina a tātou ko manaꞌu i a ia he meꞌe tarai ꞌe aŋa e te taŋata hai ꞌoro, hai parata, hai māꞌea ꞌe hai tētahi atu meꞌe.
Ko haka rehu ꞌā e te ꞌAtua te meꞌe aŋa e te taŋata ꞌi muꞌa ꞌā, he taꞌe aŋi-aŋi e rāua. ꞌE, hora nei, ꞌī e haka ꞌite ꞌā i tāꞌana roŋo ki te taŋata ꞌi te kona taꞌatoꞌa mo huri o te manaꞌu ki a ia ꞌe mo haka rē i te rāua ara taꞌe tano.
Te ꞌAtua ko uꞌi era ꞌana i te mahana mo ture e te kope haꞌataꞌa e ia i te taŋata taꞌatoꞌa o te ao hai tī-tika ꞌe hai parautiꞌa. ꞌE hai haka ora i rā kope mai te mate i haka aŋi-aŋi ai e te ꞌAtua ki te nuꞌu taꞌatoꞌa ko ai rā kope».
I ŋaroꞌa era i te vānaŋa o ruŋa o te ora iŋa mai te mate e te nuꞌu taka-taka ꞌi ira, tētahi he haka ka-kata i a Pauro, ꞌe tētahi atu i kī: «E haŋa rō ꞌana a mātou mo haka roŋo haka ꞌou, ꞌi te tētahi mahana, i taꞌa vānaŋa».
He eꞌa ia he oho a Pauro mai muri i tū nuꞌu era.
I oho rō tētahi o rā nuꞌu ꞌi muri i a ia ꞌe i haka moe rō i te manaꞌu ꞌi ruŋa i a Ietū. Te nuꞌu o roto he taŋata o te nūnaꞌa he Areopako te ꞌīŋoa ko Rionitio, he viꞌe e tahi ko Tāmari, ꞌe he tētahi atu nuꞌu.
ꞌI te mahana e tahi ia he tuꞌu a Iovani Papatito ki te kona ꞌone taꞌe noho taŋata o Hūrea.
ꞌI roto i tāꞌana tātara e kī era: «¡Ka ⸤huri te kōrua manaꞌu⸥ ki te ꞌAtua; te haka tere iŋa ꞌāpī ōꞌona ko hāhine mai ꞌā!».
Te perofeta era ko ꞌItaia i vānaŋa rō o ruŋa i a Iovani ꞌi te hora kī pē nei ē:  «E tahi reꞌo e ohu ꞌana ꞌi te kona ꞌone taꞌe noho taŋata:  “Ka haka riva-riva te ara mo te Kiritō;  ka mātaki e tahi ara tī-tika”».
Te kahu uru o Iovani hai huru-huru kameio i aŋa ai, ꞌe hai pena kiri e here era; e kai era hai meꞌe tuꞌu pa he pereteꞌi ꞌe hai meri ravaꞌa o ruŋa o te maꞌuŋa.
Meꞌe rahi te nuꞌu o Hērutarema, o te kona taꞌatoꞌa o Hūrea ꞌe o te pāꞌiŋa ararua o te rio ko Horotana i eꞌa i oho ai mo haka roŋo.
He pinitinia i te rāua hara ꞌe he ⸤papatito⸥ e Iovani ꞌi roto i te rio era ko Horotana.
I takeꞌa era e Iovani meꞌe rahi te ⸤fariseo⸥ ꞌe te ⸤saruseo⸥ i tuꞌu mo papatito, he kī:  «¡E te huaꞌai o te kōreha veneno ē! ¿ꞌA ꞌai i kī atu he eꞌa kōrua mai roto i te ūtuꞌa nui-nui ena ko hāhine mai ꞌā?
Ka haka tī-tika te kōrua noho iŋa ki takeꞌa ai he parautiꞌa mau ꞌā ko huri ꞌana te kōrua manaꞌu ki te ꞌAtua.
ꞌE ꞌina ko teꞌo-teꞌo ko kī ki a kōrua ꞌā: “A mātou, hoꞌi, he hakaara o ⸤ꞌAparahama⸥; ꞌo ira e tano rō ꞌā ki te mata o te ꞌAtua”. ꞌĪ a au he kī atu: e tano nō te ꞌAtua mo haka riro i te ŋā māꞌea nei he hakaara o ꞌAparahama.
Te ꞌōhio nā ko rito era ꞌā mo paꞌo i te tumu mai tōꞌona aka. Te tumu taꞌatoꞌa taꞌe hua o te meꞌe riva-riva he paꞌo ꞌe he hoa ki roto i te ahi.
»Te parautiꞌa, e papatito atu ena a au hai vai mo takeꞌa e te nuꞌu ko huri ꞌana te kōrua manaꞌu ki te ꞌAtua. ꞌE nā he oho mai te kope māꞌana e papatito atu hai ⸤Vārua Maitai⸥ ꞌe hai ahi. A ia ꞌata hau rō atu ꞌi te pūai ki a au; a au mau nei e ko tano mo maꞌu i tōꞌona kirivaꞌe.
Te kope nei e tuꞌu rō pa he kope maꞌu i te ope mo haka maꞌitaki i te tariko ꞌe mo haꞌataꞌa i te kave-kave paka-paka. He tariko te meꞌe ka hāpaꞌo era ꞌi roto i te hare haꞌaputu tariko, ꞌe he kave-kave ka tutu era ꞌi roto i te ahi ꞌina he mate».
He oho a Ietū mai Karirea ki te rio era ko Horotana, he kona ꞌi ira a Iovani, mo haka papatito i a ia.
A Iovani kai haŋa ꞌi raꞌe mo papatito i a Ietū ꞌe he kī:  —¿Taꞌe ꞌō ko au te meꞌe mo papatito mai e koe? ꞌE, ka ai atu pē ira, ¿e oho mai ꞌā koe mo papatito atu e au?
He pāhono e Ietū:  —Mo te hora nei ka haka rē pē nā ꞌā, mo haka tano tahi i te meꞌe haŋa o te ꞌAtua.  He papatito ia e Iovani.
I oti era he eꞌa a Ietū mai roto i te vai. ꞌĪ ka uꞌi atu ena ka ha-hata te raŋi. He takeꞌa te turu iŋa o te Vārua Maitai o te ꞌAtua ki ruŋa i a ia pa he pāroma.
He ŋaroꞌa i te reꞌo ka kī mai te raŋi: «He Poki nā ꞌāꞌaku, Poki haŋa rahi; ꞌi ruŋa i a ia tōꞌoku koa».
He tuꞌu ki te mahana e tahi, he hoki a Ietū ki Kaperenāū. I ꞌite era e te taŋata ko hoki ꞌā,
he ꞌī e te nuꞌu te hare ꞌi ira a ia ꞌātā ki haho. He vānaŋa e Ietū o ruŋa i te ⸤roŋo riva-riva o te ꞌAtua⸥.
He tuꞌu ia hoko hā taŋata e tupa rō ꞌana i te raŋo ꞌi ruŋa te taŋata hakari taꞌe makenu.
ꞌI te rahi o te nuꞌu ꞌina he rāveꞌa mo haka hāhine ki a Ietū. He maꞌu he iri i tū raŋo era ki ruŋa o te hare, he mātaki i te ruŋa tī-tika ki tū kona era ꞌi ira a Ietū, ꞌe he haka topa i tū raŋo era.
I takeꞌa era e Ietū te haka moe iŋa o rā nuꞌu i te rāua manaꞌu ꞌi ruŋa i a ia mo te ora o tū māui-ui era, he kī ki rā kope: «E haŋu, ko haka kore ꞌā tuꞌu hara».
E no-noho rō ꞌana ꞌi rā kona tētahi ⸤maꞌori o te haka tere hūrio⸥ he māere ꞌai ka ꞌui ꞌi roto i a rāua ꞌā:
«¿Pē hē te kope era i manaꞌu ai mo kī pē rā? Vānaŋa taꞌe tano te vānaŋa era mo te ꞌAtua. Ko ia mau nō, paꞌi, te meꞌe haka kore i te hara».
ꞌI te ꞌite o Ietū i te manaꞌu o rā nuꞌu he ꞌui: «¿He aha e manaꞌu ena pē nā?
Ki a kōrua, ¿ꞌata aŋarahi mo haka kore i te hara ki te haka ora i te māui-ui? ¿Taꞌe ꞌō hai parau nō o te ꞌAtua te ŋā meꞌe nei e aŋa ena?
ꞌĪ he haka takeꞌa atu pē nei ē: i a au, i te ⸤Poki o te taŋata⸥, te parau mo haka kore i te hara ꞌi te ao nei».  He kī ia ki tū taŋata hakari taꞌe makenu era:
«ꞌĪ a au he kī atu: ka eꞌa koe ki ruŋa, ka maꞌu tuꞌu raŋo, ka oho ki tuꞌu hare».
ꞌI tū hora ꞌā, e uꞌi nō ꞌā te taŋata taꞌatoꞌa, he māroa tū kope era, he toꞌo i te raŋo, he eꞌa he oho rō ꞌai. He māere tahi tū nuꞌu era ꞌe he haꞌamata he haꞌahana-hana ki te ꞌAtua e kī era: «¡Kai takeꞌa ꞌā e mātou te meꞌe raꞌe tuꞌu pē nei!».
ꞌI te mahana e tahi he hoki a Ietū ki te taha-taha o te vai era ko Karirea. E haꞌere nō ꞌana, he piri te taŋata ꞌe he hāpī he oho e Ietū.
E oho nō ꞌā he takeꞌa i a Rēvī, he poki ꞌa Arafeo, e noho rō ꞌana ꞌi tōꞌona kona aŋa. A ia he kope haka ꞌauhau i te taŋata hai moni mo te rōmano. He kī e Ietū: «Ka oho mai koe mo taŋata hāpī ꞌāꞌaku».  He māroa a Rēvī he eꞌa he oho ꞌi muri.
Kai roa, a Ietū ananake ko tāꞌana nuꞌu hāpī e kai ꞌā ꞌi te hare o Rēvī. ꞌI ira ꞌi ruŋa i te ꞌamuramaꞌa takoꞌa meꞌe rahi ⸤nuꞌu haka ꞌauhau i te moni mo te rōmano⸥, ꞌe pē ira ꞌana tētahi atu nuꞌu hara. E rahi rō ꞌana, paꞌi, te nuꞌu hara oho ꞌi muri i a Ietū.
Tētahi ⸤fariseo⸥, maꞌori o te haka tere hūrio, i takeꞌa rō i a Ietū e kai ꞌana ananake ko tū nuꞌu era. ꞌO ira i kī ai ki te nuꞌu hāpī ꞌa Ietū:  —¿Pē hē i manaꞌu ai te kōrua maꞌori mo kai ꞌi muri i te nuꞌu haka ꞌauhau hai moni mo te rōmano ꞌe ꞌi muri i te nuꞌu hara?
I ŋaroꞌa era e Ietū, he kī ki tū nuꞌu fariseo era:  —Te taote mo te māui-ui, taꞌe mo te nuꞌu ꞌina he māui-ui. A au i oho mai ai ki te nuꞌu hara mo huri i te rāua manaꞌu ki te ꞌAtua, taꞌe ki te nuꞌu tano ki te mata o te ꞌAtua.
He tuꞌu te mahana he tapu te nuꞌu hāpī ꞌa Iovani Papatito ꞌe te nuꞌu fariseo i te kai, he rāveꞌa o te rāua haka tere iŋa mo haka koa o te ꞌAtua. He oho ia e te tētahi he kī ki a Ietū:  —Te nuꞌu hāpī ꞌa Iovani ꞌe o te fariseo e tapu ꞌā i te kai. ¿He aha taꞌa nuꞌu hāpī e taꞌe tapu ena?
He pāhono e Ietū:  —¿E tapu mau rō i te kai te nuꞌu ꞌi te ŋoŋoro hāipo-ipo ꞌi te hora ꞌi muri i a rāua te kope ōꞌona te hāipo-ipo? E ko tapu.
ꞌE, nā e tano rō te mahana e toꞌo rō i rā kope mai roto i a rāua; ki tuꞌu rā mahana, ka tapu iho ena.
»ꞌIna he nuꞌu he hono i te kahu ko rūꞌau ꞌā hai tapa kahu ꞌāpī; te hono ꞌāpī, paꞌi, he hiki ꞌe he paihi te kahu rūꞌau, ꞌe he ꞌata nui-nui te more.
»ꞌE, takoꞌa, ꞌina he huri i te ꞌava ꞌāpī ki roto i te ipu kiri tuai, ꞌo paihi rā ipu ꞌe he māuꞌa te ꞌava ꞌe pē ira takoꞌa ꞌā te ipu. ꞌO ira te ꞌava ꞌāpī ana haꞌaꞌī ki roto i te ipu kiri ꞌāpī».
ꞌI te mahana haka ora e tahi, e vari e oho rō ꞌā a kuā Ietū a te kona ꞌoka tariko. Te nuꞌu hāpī ꞌāꞌana he more-more i te tariko he kai he oho.
He ꞌui ia e te fariseo ki a Ietū:  —Ē, ¿he aha te nuꞌu hāpī ꞌāꞌau e aŋa ena i te meꞌe taꞌe haꞌatiꞌa mo aŋa ꞌi te mahana haka ora?
He pāhono e Ietū:  —¿Kai taiꞌo ꞌana ꞌō e kōrua i te meꞌe aŋa e ⸤Tāvita⸥ ananake ko te nuꞌu oho ꞌi muri i a ia ꞌi te mahana maruaki o rāua?
¿Taꞌe ꞌō ꞌi te hora era ko Aviatara te ⸤oromatuꞌa hopeꞌa o te ra-rahi⸥ o te ⸤hūrio⸥, a Tāvita ꞌe te nuꞌu oho ꞌi muri i a ia i kai nō i te haraoa e tapu rō ꞌā o roto i te Kona Haꞌamuri ꞌAtua, ka ai atu he oromatuꞌa mau nō te meꞌe haꞌatiꞌa mo kai i rā haraoa?
He kī haka ꞌou a Ietū:  —Taꞌe mo te riva-riva o te mahana haka ora i aŋa ai e te ꞌAtua i te taŋata; he mahana haka ora te meꞌe i aŋa mo te riva-riva o te taŋata.
ꞌE, i a au i te Poki o te taŋata te parau o te mahana haka ora mo kī i te meꞌe haꞌatiꞌa ꞌe i te meꞌe taꞌe haꞌatiꞌa mo aŋa.
I oti era te meꞌe nei, he eꞌa he oho a Ietū ki te rua pāꞌiŋa o te kona vai e kī era Vai o Karirea, e kī takoꞌa era Vai o Tīvēria.
Nuꞌu rahi te nuꞌu i oho ꞌi muri ꞌo te takeꞌa i te mana aŋa e ia, he haka ora i te māui-ui.
He iri ia a Ietū ki ruŋa i te maꞌuŋa e tahi he noho ananake ko tāꞌana nuꞌu hāpī.
Te ⸤ŋoŋoro o te Pakate⸥ ko hāhine ꞌā.
I uꞌi era a Ietū i te rahi o te taŋata oho ꞌi tuꞌa i a ia, he ꞌui ki a Feripe:  —¿Mai hē tātou ka toꞌo mai ena i te haraoa mo hāŋai o te nuꞌu taꞌatoꞌa ena?
I ꞌui ai e Ietū mo uꞌi pē hē a Feripe ka pāhono era, ka ai atu ko ꞌite riva-riva ꞌana a Ietū i tāꞌana meꞌe mo aŋa.
He pāhono e Feripe:  —Ka ai atu te moni o te piti hānere mahana aŋa, e ko peꞌe te haraoa mo te rahi ena, korohaŋa ka pārehe-rehe riki-riki atu.
He kī ia e Antarea, taina o Pētero, kope hāpī haka ꞌou ꞌa Ietū:
—ꞌĪ e tahi poki ꞌi nei e maꞌu rō ꞌana e rima haraoa sevara ꞌe e rua ika. Ka ai atu pē ira, ¿he aha te meꞌe era mo te rahi raꞌa ena o te taŋata?
He pāhono e Ietū:  —Ka kī ki te taꞌatoꞌa mo no-noho.  E rahi rō ꞌana te mauku o rā kona ꞌe he no-noho. Mo tataku i te ŋāŋata nō, e pae taꞌutini.
He toꞌo ia e Ietū i tū haraoa era ki te rima ꞌe ki oti te māuru-uru ki te ꞌAtua, he tuhaꞌa ki te nuꞌu taꞌatoꞌa. Pē ira takoꞌa i aŋa ai i te ika, ꞌe he vaꞌai ki te taꞌatoꞌa rahi nō era o rāua i haŋa.
I mākona tahi era, he kī e Ietū ki tāꞌana nuꞌu hāpī: «Ka runu tahi mai te pārehe-rehe topa ena ꞌo māuꞌa rō».
He runu e rā nuꞌu, ꞌe i haꞌaꞌī ai e hoꞌe ꞌahuru mā piti kānato o te pārehe-rehe topa o tū haraoa sevara era e rima.
I takeꞌa era e te taŋata i tū mana aŋa era e Ietū he kī: «He aŋi mau ꞌana ꞌō ko te kope ena te perofeta era mo oho mai ki te ao nei».
ꞌE, ꞌi te ꞌite o Ietū ko haŋa ꞌana rā nuꞌu mo ꞌa-ꞌaru i a ia mo maꞌu mo haka ꞌariki, he eꞌa he iri ki ruŋa era o te maꞌuŋa hoko tahi nō.
I ahi-ahi pō era he turu te nuꞌu hāpī ꞌa Ietū ki te taha-taha tai,
he tiaki ki a Ietū. Ko pōhāhā ꞌana ꞌina kai tuꞌu ꞌā. He eke ia tū nuꞌu era ki ruŋa i te vaka, he eꞌa he oho ki Kaperenāū.
E oho nō ꞌana he haꞌamata he pari ꞌi te pūai o te tokerau.
Ko roa atu ꞌana e oho era e pae taꞌutini tūmaꞌa mētera, he takeꞌa ka hāhine atu a Ietū e haꞌere e oho atu era a ruŋa i te vai ꞌe he riꞌa-riꞌa rō atu ꞌai tū nuꞌu era.
He kī e Ietū: «¡Ko au nei, ꞌina kōrua ko riꞌa-riꞌa!».
He koa rō ꞌai ananake ꞌe he haka eke ki ruŋa i te vaka. ꞌE ꞌina kai roa ko tomo ko oti ꞌā ki Kaperenāū.
ꞌI te rua mahana te nuꞌu taka-taka era ꞌi te rua pāꞌiŋa o te vai he ꞌite ko oho ꞌana te nuꞌu hāpī ꞌa Ietū ꞌi ruŋa i te vaka hopeꞌa o ira, ꞌe ꞌina a Ietū kai oho ꞌi muri.
ꞌĪ ia te tētahi nuꞌu o Tīvēria ko tuꞌu ꞌā a ruŋa i te vaka ki te kona e tahi hāhine ki tū kona kai era i te haraoa ki oti a Ietū te māuru-uru ki te ꞌAtua.
I uꞌi era e tū nuꞌu era ꞌina a Ietū ꞌe ꞌina tāꞌana nuꞌu hāpī, he eke tahi ki ruŋa i te rāua vaka he eꞌa he oho he kimi i a Ietū a Kaperenāū.
I tuꞌu era rā nuꞌu ki te rua pāꞌiŋa, he ravaꞌa i a Ietū ꞌe he ꞌui:  —E te Maꞌori, ¿ꞌi ꞌaŋahē koe i oho mai ai?
He kī e Ietū:  —Te parautiꞌa, a kōrua e kimi mai ena taꞌe ꞌo te aŋi-aŋi i te mana aŋa e au, ꞌo te ai i kai ai kōrua ka mākona rō.
ꞌIna kōrua ko aŋa ki te kai ena e pau rō ꞌā, ki te kai ꞌina e ko pau vaꞌai i te ora ꞌāpī ꞌina he hopeꞌa raꞌa kōrua ana aŋa. Ko te kai ena te kai mo vaꞌai atu e te ⸤Poki o te taŋata⸥ ꞌo te ai te ꞌAtua, he Matuꞌa, ko vaꞌai ꞌana ki a ia i te parau mo vaꞌai atu.
He ꞌui e tū nuꞌu era:  —¿He aha te meꞌe haŋa o te ꞌAtua mo aŋa e mātou ki tano ai ki a ia?
He pāhono e Ietū:  —Te meꞌe haŋa nō o te ꞌAtua he haka moe o kōrua i te manaꞌu ꞌi ruŋa i te kope uŋa mai e ia.
He kī e rā nuꞌu:  —Mo aŋa mai ōꞌou e tahi mana mo takeꞌa e mātou, he haka moe atu mātou i te manaꞌu ꞌi ruŋa i a koe. ¿He aha taꞌa mana ka aŋa mai ena?
Te tātou tupuna i kai rō i te meꞌe kī he ⸤mānā⸥ ꞌi te kona ꞌone taꞌe noho taŋata. E hāꞌaki rō ꞌana, paꞌi, ꞌi ruŋa i te ⸤Pāpaꞌi Moꞌa⸥: “I hāŋai rō hai haraoa o te raŋi”.
He pāhono e Ietū:  —ꞌĪ a au he kī atu: taꞌe ꞌa ⸤Mōtē⸥ i vaꞌai i te haraoa o te raŋi, o tōꞌoku Matuꞌa. ꞌE māꞌana e vaꞌai atu i te haraoa parautiꞌa o te raŋi.
Te haraoa parautiꞌa vaꞌai e te ꞌAtua he kope topa mai mai te raŋi vaꞌai i te ora ꞌāpī ꞌina he hopeꞌa raꞌa ki te taŋata.
He no-noꞌi ia e rā nuꞌu:  —E Ietū, ka vaꞌai mai koe paurō te mahana i te haraoa ena.
He kī e Ietū:  —Ko au te haraoa vaꞌai i te ora. Te kope oho mai ki a au e ko maruaki haka ꞌou; ꞌe te kope haka moe i tōꞌona manaꞌu ꞌi ruŋa i a au e ko pohe haka ꞌou ki te vai.
ꞌE, a kōrua, ka ai atu ko takeꞌa ꞌana i tōꞌoku aŋa iŋa i te mana, ꞌina kōrua he ⸤haka moe i te manaꞌu⸥ ꞌi ruŋa i a au, pa he meꞌe kī mau atu era ꞌā e au.
Te taŋata taꞌatoꞌa vaꞌai mai e tōꞌoku Matuꞌa he oho tahi mai ki a au. ꞌE te kope oho mai e ko haka tapa e au mai muri i a au.
»I topa mai ai a au mai te raŋi taꞌe mo aŋa i tāꞌaku meꞌe haŋa, mo aŋa i te meꞌe haŋa o tōꞌoku Matuꞌa uŋa mai i a au.
ꞌE tāꞌana meꞌe haŋa he taꞌe ŋaro e tahi o te nuꞌu vaꞌai mai e ia, ꞌe he haka ora e au i a rāua mai te mate ꞌi te mahana o te ture hopeꞌa.
Te haŋa o tōꞌoku Matuꞌa: he ai o te ora ꞌāpī ꞌina he hopeꞌa raꞌa i te nuꞌu taꞌatoꞌa ꞌite ko ai te Poki nei o te ꞌAtua ꞌe haka moe i te manaꞌu ꞌi ruŋa i a ia; ꞌe he haka ora tahi e au ꞌi te mahana o te ture hopeꞌa.
He haꞌamata ia te hūrio ra-rahi he hēŋuꞌi-ŋuꞌi o ruŋa o Ietū ꞌo te kī ko ia te haraoa topa mai era mai te raŋi.
He kī e rā nuꞌu: «¿Taꞌe ꞌō nei ko Ietū, he poki era ꞌa ⸤Kōsē⸥? Ko māhani ꞌana a tātou i tōꞌona matuꞌa tane ꞌe i tōꞌona matuꞌa vahine. ¿Pē hē ia e kī mai ena mai te raŋi a ia i topa mai ai?».
He kī e Ietū:  —Ē, ka haka kore te hēŋuꞌi-ŋuꞌi.
ꞌIna e tahi kope mo oho mai ki a au i taꞌe uŋa mai e te Matuꞌa uŋa mai era i a au, ꞌe he haka ora e au ꞌi te mahana o te ture hopeꞌa.
E kī rō ꞌana, paꞌi, ꞌi ruŋa i te puka o te perofeta: “Te ꞌAtua e hāpī rō i te taŋata taꞌatoꞌa”. Te nuꞌu haka roŋo ꞌe ꞌite i te meꞌe hāpī e tōꞌoku Matuꞌa, ko rāua te meꞌe oho mai ki a au.
»Tāꞌaku kī taꞌe ꞌō pē nei ē: ko takeꞌa ꞌā e te kope e tahi i te Matuꞌa. Te kope mau nō i takeꞌa ko te kope oho mai era mai muri i a ia.
ꞌĪ a au he kī atu: te nuꞌu haka moe i te manaꞌu ꞌi ruŋa i a au i a rāua te ora ꞌāpī ꞌina he hopeꞌa raꞌa vaꞌai e te ꞌAtua.
»ꞌE te haraoa vaꞌai i te ora ꞌāpī ꞌina he hopeꞌa raꞌa ko au.
Te kōrua tupuna i kai rō i te mānā ꞌi te kona ꞌone taꞌe noho taŋata ꞌe, ka ai atu pē ira, i mā-mate nō.
ꞌE, a au e vānaŋa atu ena o ruŋa o te haraoa parautiꞌa topa mai era mai te raŋi; te nuꞌu kai i nei haraoa i a rāua te ora ꞌāpī ꞌina he hopeꞌa raꞌa vaꞌai e te ꞌAtua.
Ko au mau ꞌana te haraoa ora topa mai era mai te raŋi; te kope kai i te haraoa nei he ravaꞌa i te ora ꞌāpī ꞌina he hopeꞌa raꞌa. ꞌE nei haraoa he hakari mau nei ꞌā ōꞌoku. He vaꞌai e au mo ravaꞌa e te taŋata o te henua taꞌatoꞌa i te ora ꞌāpī».
He haꞌamata ia te hūrio he tātake ki a rāua ꞌā: «¿Pē hē te kope nei ana vaꞌai mai i tōꞌona hakari mo kai e tātou?».
He kī e Ietū:  —ꞌĪ a au he kī atu: mo taꞌe kai o kōrua i te hakari ꞌe mo taꞌe unu i te toto o te Poki o te taŋata, e ko ravaꞌa e kōrua i te ora ꞌāpī ꞌina he hopeꞌa raꞌa vaꞌai e te ꞌAtua.
Te kope kai i tōꞌoku hakari ꞌe unu i tōꞌoku toto he ravaꞌa i te ora ꞌāpī ꞌina he hopeꞌa raꞌa, ꞌe he haka ora e au ꞌi te mahana o te ture hopeꞌa.
Tōꞌoku hakari he kai parautiꞌa, ꞌe tōꞌoku toto he vai parautiꞌa.
Te kope kai i tōꞌoku hakari ꞌe unu i tōꞌoku toto e ko haka rē i a au, ꞌe a au i a ia.
»Te Matuꞌa uŋa mai era i a au e ora rō ꞌana, ꞌe hai ia a au e ora nei. Pē ira takoꞌa, te kope kai i a au he ora hai au.
E vānaŋa atu ena a au o ruŋa o te haraoa parautiꞌa topa mai mai te raŋi. Te tupuna i kai rō i te mānā ꞌe, ka ai atu pē ira, i mā-mate rō. ꞌE te kope mo kai i te haraoa nei he ora mau rō ꞌāvai».
I hāpī ai a Ietū i te ŋā meꞌe nei ꞌi roto i te ⸤hare pure hūrio⸥ o Kaperenāū.
I ŋaroꞌa era i te meꞌe nei e te nuꞌu oho ꞌi muri i a Ietū, nuꞌu rahi i kī:  —Tū meꞌe kī mai nei meꞌe taꞌe au. ¿Ko ai ia te meꞌe mo haka roŋo?
I ꞌite era a Ietū o ruŋa i te aha e hēŋuꞌi-ŋuꞌi era, he kī:  —¿Ko taꞌe au ꞌana ꞌō kōrua ꞌi te meꞌe ena?
¿Pē hē ia mo takeꞌa i te Poki o te taŋata e iri ꞌana ki te kona era mai ira i turu mai ai?
ꞌĪ a au he kī atu: o te ⸤Vārua Maitai⸥ te vaꞌai i te ora ꞌāpī; taꞌe hai haŋu taŋata ana ravaꞌa. Te meꞌe vānaŋa atu era e au o te Vārua Maitai, ꞌe hai rā vānaŋa e vaꞌai ena e ia i te ora ꞌāpī ki te taŋata.
Ka ai atu pē ira, e ai nō ꞌana tētahi o kōrua ꞌina he haka moe i te manaꞌu ꞌi ruŋa i a au.  Mai muꞌa ꞌā, paꞌi, a Ietū i ꞌite rō ai ko ai ko ai te meꞌe ka taꞌe haka moe era i te manaꞌu ꞌi ruŋa i a ia, ꞌe ko ai te kope ka hoꞌo era i a ia.
ꞌE he kī haka ꞌou:  —ꞌO ira a au e kī nō atu ena: ꞌina e tahi kope mo oho mai ki a au mo taꞌe ai o tōꞌoku Matuꞌa i haka poreko ꞌi roto i a ia i te haŋa mo oho mai.
ꞌE mai rā hora meꞌe rahi nuꞌu oho ꞌi muri i a Ietū i neke a tuꞌa ꞌe ꞌina kai oho haka ꞌou ꞌi muri.
He ꞌui ia e Ietū ki tāꞌana nuꞌu hāpī era e hoꞌe ꞌahuru mā piti:  —¿Ko haŋa takoꞌa ꞌana a kōrua mo oho?
He pāhono e Tīmona, kī takoꞌa ko Pētero:  —E Ietū, ¿ki a ai era a mātou ana oho? I a koe mau nō, paꞌi, te vānaŋa mo ravaꞌa i te ora ꞌāpī ꞌina he hopeꞌa raꞌa vaꞌai e te ꞌAtua.
ꞌE a mātou e haka moe rō ꞌana i te manaꞌu ꞌi ruŋa i a koe ꞌe ko ꞌite ꞌā: he kope moꞌa uŋa mai koe e te ꞌAtua.
He kī ia e Ietū:  —ꞌĀꞌaku mau ꞌā a kōrua a ho-hoꞌe ꞌahuru mā piti i toꞌo mai. ꞌE, ka ai atu pē ira, e tahi o roto i a kōrua he tātane.
A Ietū i kī ai i te meꞌe nei mo Hura, poki ꞌa Tīmona Ikariote ꞌo te ai pe muꞌa ka oho era he hoꞌo e Hura i a Ietū, ka ai atu a Hura o roto i te hoꞌe ꞌahuru mā piti nuꞌu hāpī ꞌa Ietū.
¡Pē hiva ꞌā a kōrua ana haꞌaoromaꞌi mai i te vānaŋa tuꞌu pa he meꞌe maꞌa-maꞌa ka kī atu ena! E uꞌi e haꞌaoromaꞌi mai.
ꞌIna kōrua ko rehu: e haŋa rō atu ꞌana a au ki a kōrua pa he haŋa iŋa ena ꞌā o te ꞌAtua ki tōꞌona taŋata. A kōrua ko haka haꞌamoꞌa-moꞌa era ꞌana e au mo hāipo-ipo ki te kenu mau nō e tahi, he ⸤Kiritō⸥, ꞌe ko haŋa ꞌana a au mo maꞌu i a kōrua ki muꞌa i a ia pa he viꞌe ꞌina kai noho ꞌā ki te taŋata ꞌe hāpaꞌo i a ia mo tāꞌana kenu mau nō.
ꞌE, e riꞌa-riꞌa rō ꞌā a au ꞌo kore te kōrua haŋa parautiꞌa ki te Kiritō, pa he meꞌe topa ki a ⸤Eva⸥ ꞌi te hora haka roŋo ki te reo-reo o tū kōreha era ko Rukifero.
ꞌE, nā kōrua e haka roŋo ꞌā hai koa ki te nuꞌu vānaŋa atu o ruŋa i te Ietū kē ki te Ietū haka ꞌite atu era e mātou. E haka roŋo takoꞌa ꞌana hai koa ki te roŋo kē taꞌe hāpī atu e mātou, ꞌe ki te vārua kē taꞌe ki te ⸤Vārua Maitai⸥ noho ꞌi roto i a kōrua.
ꞌIna a au he ŋaroꞌa pē nei ē: kope taꞌe hōnui a au ꞌi muri i tū ŋā ꞌāpōtoro reo-reo tuꞌu atu ena ki a kōrua manaꞌu ena pē nei ē: ꞌata hau rō atu ꞌō a rāua ꞌi te hōnui ki a au.
He aŋi ꞌana, pēaha, kope taꞌe haka kē a au mo vānaŋa. Ka ai atu pē ira, e ꞌite rō ꞌana a au i te hāpī parautiꞌa o ruŋa i te ꞌAtua, ꞌe ko haka takeꞌa ko oho atu ꞌā hai meꞌe taꞌatoꞌa aŋa e mātou.
ꞌI te hora haka ꞌite atu ōꞌoku i te ⸤roŋo riva-riva o te ꞌAtua⸥, ꞌina a au he kī atu mo ꞌauhau mai; i aŋa a au mo ravaꞌa o tāꞌaku rāveꞌa. Ki te kōrua manaꞌu, ¿he kope taꞌe hōnui au ꞌo te meꞌe ōꞌoku pē ira? I aŋa ai a au pē ira mo te kōrua riva-riva. ¿Ka kī ꞌō te meꞌe nei he hara e tahi?
Te parautiꞌa, i tano ai a au mo aŋa atu ki a kōrua taꞌe e ꞌauhau mai ꞌi te meꞌe era i haka maꞌu rō mai e te tētahi taina o te tētahi atu kona hai meꞌe tara mōꞌoku.
ꞌE, ꞌi rā hora era ōꞌoku ꞌi muri i a kōrua, e hape era tāꞌaku meꞌe, ꞌina a au he no-noꞌi atu. O te taina tuꞌu mai mai Mātērōnia i hāꞌūꞌū mai. A au, paꞌi, e uꞌi rō ꞌana ꞌo riro a au he meꞌe paŋahaꞌa e tahi mo kōrua, ꞌe pē ira a au e aŋa e oho nei ꞌi te kona taꞌatoꞌa o Ākāia. ꞌO ira, ꞌina e tahi kope o rā ŋā kona mo kī i tōꞌoku reo-reo ana teꞌo-teꞌo a au o ruŋa i te taꞌe no-noꞌi i te moni mo haka ꞌite i te roŋo riva-riva o te ꞌAtua. ꞌE tāꞌaku vānaŋa nei e kī atu ena pa he parautiꞌa ena ꞌā o tāꞌaku vānaŋa taꞌatoꞌa kī atu o ruŋa i te Kiritō.
—
Te taꞌe no-noꞌi atu ōꞌoku mo hāꞌūꞌū mai, ¿e taꞌe haŋa atu ꞌana a au ki a kōrua? ¡He ꞌAtua te meꞌe i ꞌite e haŋa rō atu ꞌana a au!
ꞌE, e ko haka kore a au i tōꞌoku haka tere iŋa nei he taꞌe no-noꞌi atu hai moni, ꞌo teꞌo-teꞌo tū nuꞌu tuꞌu atu ena ki a kōrua pē nei ē: e aŋa rō ꞌana a rāua pa he aŋa iŋa nei ꞌā o mātou.
A rāua he ꞌāpōtoro reo-reo e haka tuꞌu rō ꞌana i a rāua pa he ꞌāpōtoro o te Kiritō.
Te meꞌe nei taꞌe he meꞌe mo māere; a Rukifero mau ꞌā e haka tuꞌu rō ꞌana i a ia pa he merahi ꞌana-ꞌana o te ꞌAtua.
ꞌE mo aŋa o Rukifero i te meꞌe tuꞌu pē ira, taꞌe ia he meꞌe mo māere te haka tuꞌu o te nuꞌu aŋa ki a ia pa he nuꞌu tano aŋa ki te ꞌAtua. Te meꞌe ka topa ena ki te nuꞌu pē nei he ūtuꞌa tano ki te rāua meꞌe aŋa.
ꞌĪ a au he kī haka ꞌou atu: ꞌina kōrua ko manaꞌu e maꞌa-maꞌa rō ꞌana a au. ꞌE mo ai pē ira e manaꞌu ena, ka haka rē mai ia mo vānaŋa atu ōꞌoku pa he maꞌa-maꞌa, ki tano takoꞌa ai au mo teꞌo-teꞌo ꞌiti-ꞌiti atu o ruŋa i a au mau ꞌā,
ka ai atu te teꞌo-teꞌo nei he meꞌe maꞌa-maꞌa e tahi ꞌe taꞌe ꞌō he meꞌe mo koa o te ꞌAtua.
Nuꞌu riꞌa-riꞌa, paꞌi, te nuꞌu, hai manaꞌu taŋata, e teꞌo-teꞌo ena o ruŋa i a rāua ꞌe o ruŋa i te rāua meꞌe aŋa. ¿He aha ia a au ana taꞌe teꞌo-teꞌo takoꞌa atu?
¡A kōrua e manaꞌu ena he nuꞌu mārama-rama kōrua, ꞌe te aŋa he haꞌaoromaꞌi hai haŋa i te nuꞌu maꞌa-maꞌa!
Mo tuꞌu atu, paꞌi, o te nuꞌu haꞌariro i a kōrua he ꞌekaravo o rāua, te nuꞌu toꞌo i te kōrua meꞌe, te nuꞌu reo-reo atu, te nuꞌu taꞌe haka au atu, ꞌe te nuꞌu vā-vā atu he haꞌaoromaꞌi e kōrua.
¡Ko te haꞌamā ꞌō ꞌi te pūai kore o mātou mo meꞌe takoꞌa atu pē rāua!  ꞌE, ꞌi te meꞌe era ꞌina a rāua he riꞌa-riꞌa mo teꞌo-teꞌo, ꞌina takoꞌa ia a au e ko riꞌa-riꞌa, ka ai atu pa he kope maꞌa-maꞌa a au e vānaŋa atu ena.
¿He ⸤ꞌevereo⸥ a rāua? Pē ira takoꞌa ꞌana a au. ¿He itaraera a rāua? Pē ira ꞌana a au. ¿He hakaara a rāua o ⸤ꞌAparahama⸥? Pē ira takoꞌa ꞌana a au.
¿He tāvini a rāua o te Kiritō? ꞌAta hau rō atu tōꞌoku tāvini iŋa ki te Kiritō ki a rāua, ka ai atu ꞌi tōꞌoku kī i te meꞌe nei, e vānaŋa ꞌana a au pa he maꞌa-maꞌa. ꞌAta rahi rō atu tōꞌoku aŋa mōꞌona ki a rāua, ꞌata rahi rō atu tōꞌoku puru iŋa ꞌi roto i te hare maꞌuꞌaurī ꞌo te aŋa ki te Kiritō ki a rāua, ꞌata rahi rō atu te tiŋaꞌi iŋa mai i a au, ꞌe i rahi rō te mahana i oho rō a au mo mate.
E rima tiŋaꞌi iŋa mai e te ⸤hūrio⸥ e toru ꞌahuru mā iva ꞌuaka ki te tuaꞌivi.
E toru puꞌa-puꞌa iŋa mai hai miro, ꞌe e tahi tamaꞌi iŋa mai hai māꞌea. E toru oho iŋa ōꞌoku ꞌi ruŋa i te pahī i emu ai te pahī. E tahi pō, e tahi ꞌōtea i noho ai a au ꞌi roto i te vaikava.
ꞌI tōꞌoku ara taꞌatoꞌa i piri rō mai meꞌe rahi nō atu ꞌati: he rio ko ꞌata rahi ꞌā e te vai, he toke-toke, he haŋa o tōꞌoku taŋata he hūrio ꞌe o te nuꞌu o te rua henua mo tōtōā mai. I piri mai ai te ꞌati nei ꞌi te kona noho taŋata, ꞌi ꞌuta, ꞌi roto i te vaikava, ꞌe ꞌi muri i te nuꞌu kī e haka moe rō ꞌana a rāua i te manaꞌu ꞌi ruŋa i a Ietū ꞌe, te parautiꞌa, taꞌe pē ira.
ꞌI rā ŋā ara takoꞌa i rahi rō tāꞌaku aŋa ꞌe i rohi-rohi rō a au; i rahi rō te mahana ꞌina a au kai haꞌuru; ꞌi tōꞌona mahana i maruaki rō ꞌe i pohe rō ki te vai. I ai rō te mahana ꞌina a au kai kai, ꞌe kē mahana i takeꞌo rō ꞌi te kahu kore mo puꞌa.
ꞌE taꞌe nō ꞌō he ŋā meꞌe nei te meꞌe i topa mai ki a au; takoꞌa paurō te mahana he manaꞌu nō tāꞌaku aŋa ki te nuꞌu taꞌatoꞌa ⸤haka moe i te manaꞌu⸥ ꞌi ruŋa i a Ietū,
ꞌo viri tāꞌue e tahi o rāua ki roto ꞌi te hara ꞌo te taꞌe pūai o tōꞌona haka moe iŋa i te manaꞌu ꞌi ruŋa i a Ietū ꞌe ꞌo te haka hara i a ia e te kope e tahi. Ka meꞌe era, he riri ia a au mo rā kope era ꞌāꞌana i haka hara.
Meꞌe taꞌe haŋa ꞌāꞌaku he teꞌo-teꞌo o ruŋa i a au; ꞌe mo teꞌo-teꞌo atu, he teꞌo-teꞌo atu ia a au ꞌi tōꞌoku taꞌe pūai.
Te ꞌAtua, Matuꞌa o te tātou Pūꞌoko Haka Tere ko Ietū, kope ki a ia ana haꞌahana-hana ꞌātā ki te hora hopeꞌa, ko ꞌite ꞌā e kī atu ꞌana a au i te parautiꞌa.
¡ꞌĀ! ꞌI te hora era ōꞌoku ꞌi Rāmako, te suerekao aŋa ki te ꞌariki ko ꞌĀreta i haka ꞌauario rō i te ꞌōpani o ira mo ꞌa-ꞌaru i a au.
Ka ai atu pē ira, i ai rō te nuꞌu i haka topa i a au ki haho o Rāmako ꞌi roto i te kānato. Pē ira a au i tere ai mai te rima o rā suerekao.
E tahi mahana, e haka ꞌite ꞌana a Ietū i te ⸤roŋo riva-riva o te ꞌAtua⸥ ki te taŋata ꞌi te Kona Haꞌamuri ꞌAtua, he tuꞌu te nuꞌu ra-rahi o te ⸤oromatuꞌa⸥, te ⸤maꞌori o te haka tere hūrio⸥ ꞌe te nuꞌu pūꞌoko haka tere hūrio,
he ꞌui:  —¿ꞌA ꞌai i vaꞌai atu i te parau mo aŋa ōꞌou i te ŋā meꞌe ena e koe e aŋa ena?
He kī e Ietū:  —ꞌĪ a au he ꞌui takoꞌa atu; e pāhono mai.
¿ꞌA ꞌai i uŋa mai i a Iovani mo ⸤papatito⸥, o te ꞌAtua, ꞌo o te taŋata?
He haꞌamata tū nuꞌu era he tātake ki a rāua ꞌā: «Mo kī o tātou: “O te ꞌAtua i uŋa mai”, pē nei ka kī mai era: “¿He aha ia a kōrua i taꞌe haka roŋo ai i tāꞌana vānaŋa?”.
ꞌE, e ko tano mo kī o tātou: “O te taŋata i uŋa mai”, ꞌo tamaꞌi mai e te nuꞌu hai māꞌea ki te mate. Ki te rāua manaꞌu, paꞌi, a Iovani he perofeta».
ꞌO ira i pāhono ai ki a Ietū ꞌina a rāua kai ꞌite ꞌa ꞌai a Iovani i uŋa mai mo papatito.
He kī e Ietū:  —ꞌIna takoꞌa ia a au e ko kī atu ꞌa ꞌai i vaꞌai mai i te parau mo aŋa i te meꞌe aŋa e au.
He haꞌamata a Ietū he ꞌaꞌamu ki te taŋata i te ꞌaꞌamu haꞌaauraꞌa nei:  «E tahi taŋata he ꞌoka i tōꞌona ꞌāua hai vino. I oti era he haꞌaꞌau ananake ko te nuꞌu ꞌoka kai mo aŋa i rā henua ꞌe mo ꞌauhau ki a ia i te ꞌapa vino tano māꞌana mo te hoa henua. I oti era he eꞌa he oho ki te rua henua.
»I tano era te ꞌāvaꞌe mo kato, he uŋa e tū taŋata era i te tāvini ki rā kona mo kī ki tū nuꞌu ꞌoka kai era mo vaꞌai i te ꞌapa vino haꞌaꞌau era ananake. He toꞌo mai e rā nuꞌu he tiŋaꞌi ka piꞌi-piꞌi rō i rā tāvini, ꞌe ꞌai ka haka hoki ꞌina e tahi meꞌe maꞌu o te rima.
»He uŋa e tū taŋata era i te tāvini haka ꞌou e tahi; pē ira takoꞌa ꞌana i meꞌe ai e tū nuꞌu era: he tiŋaꞌi koia ko vā-vā, ꞌe he haka hoki ꞌina e tahi meꞌe maꞌu o te rima.
He uŋa ia i te toru kope, he tiŋaꞌi ꞌe he tute takoꞌa e rā nuꞌu.
»He kī ia ki a ia ꞌā tū taŋata era ōꞌona rā henua: “¿Hora nei he aha tāꞌaku meꞌe mo aŋa? ꞌĪ a au he uŋa i tāꞌaku poki haŋa rahi nei; pē ira pēaha ana moꞌa”.
»I takeꞌa era e tū nuꞌu hāpaꞌo vino era i rā poki, he kī ki a rāua ꞌana: “Ko te kope era te kope ki a ia ka topa ena te henua nei. Ki toꞌo mai ki tiŋaꞌi ki haka mate mo topa rō mai ꞌai mo tātou”.
»He toꞌo ia e tū nuꞌu era i rā poki mai roto i rā henua, he maꞌu he oho he tiŋaꞌi he haka mate».  —Ki te kōrua manaꞌu ia, ¿he aha te meꞌe ka aŋa era ki rā nuꞌu e te taŋata era ōꞌona rā henua?
He oho he tiŋaꞌi i rā nuꞌu he haka mate ꞌe he vaꞌai i rā henua ki te tētahi nuꞌu mo hāpaꞌo.  I ŋaroꞌa era e te nuꞌu i rā vānaŋa he kī:  —¡Pē hiva ꞌā ana taꞌe topa te meꞌe tuꞌu pē nā!
He rori a Ietū he uꞌi ki tū nuꞌu era he kī:   —¿He aha ia te auraꞌa o te vānaŋa nei o ruŋa i te ⸤Pāpaꞌi Moꞌa⸥:  “Te māꞌea taꞌe haŋa era e te nuꞌu aŋa hare  ko riro ꞌana he māꞌea matuꞌa haka noho hare”?
»Te kope viri a ruŋa i rā māꞌea he ꞌota-ꞌota; ꞌe mo viri o rā māꞌea ki ruŋa, he piꞌi-piꞌi tahi.
Tū ŋā oromatuꞌa ra-rahi era ꞌe te maꞌori o te haka tere hūrio i haŋa rō mo ꞌa-ꞌaru i a Ietū ꞌi rā hora mau ꞌā, he aŋi-aŋi: rā ꞌaꞌamu haꞌaauraꞌa era mo rāua. ꞌE, ꞌi te riꞌa-riꞌa ꞌi te taŋata, i taꞌe ꞌa-ꞌaru ai.
He uŋa e tū nuꞌu ra-rahi era o te hūrio i te ŋāŋata, e haka tuꞌu rō ꞌana pa he ŋāŋata riva, haka ꞌui ki a Ietū mo uꞌi i te rāveꞌa mo kī e Ietū i te vānaŋa taꞌe tano mo te rāua haka tere iŋa; pē ira he ravaꞌa e rāua i te ꞌōtohe mo ꞌa-ꞌaru ꞌe mo vaꞌai ki te rima o te suerekao rōmano mo haka ūtuꞌa.
Pē nei rā nuꞌu i ꞌui ai:  —E te Maꞌori, ko ꞌite ꞌana a mātou: taꞌa meꞌe kī ꞌe taꞌa meꞌe hāpī he parautiꞌa. ꞌIna koe he haka tano i te vānaŋa mo haka koa i te taŋata. Te meꞌe hāpī ꞌāꞌau he ara mau ꞌana o te ꞌAtua.
Ki tuꞌu manaꞌu, ¿ko tano mau ꞌā a tātou e ꞌauhau nei i te moni kī mo ꞌauhau ki te ꞌariki o te rōmano?
ꞌI te aŋi-aŋi e Ietū i te manaꞌu rake-rake o rā nuꞌu, he kī:
—Ka haka takeꞌa mai rā e tahi ⸤renario⸥.  I haka takeꞌa era e te nuꞌu he ꞌui:  —¿O ꞌai te ꞌāriŋa ꞌe te ꞌīŋoa ena e pāpaꞌi ena o ruŋa?  He pāhono e rā nuꞌu:  —O te ꞌariki o te rōmano.
He kī e Ietū:  —Ka vaꞌai ia ki te ꞌariki rōmano te meꞌe o te ꞌariki rōmano, ꞌe ki te ꞌAtua te meꞌe o te ꞌAtua.
ꞌIna e tahi meꞌe i ravaꞌa e rā nuꞌu o tū vānaŋa era ꞌa Ietū ꞌi muꞌa o te taŋata mo tano mo ꞌa-ꞌaru i a ia. ꞌI te māere ꞌi tū vānaŋa era, he mo-mou rō ꞌai.
I oho era he haka hāhine ki a Ietū tētahi nuꞌu ⸤saruseo⸥. Ki te rāua kī ꞌina he taŋata he ora haka ꞌou mai te mate. ꞌO ira i kī ai ki a Ietū i te meꞌe nei:
—E te Maꞌori, pē nei a ⸤Mōtē⸥ i pāpaꞌi ai: mo mate o te taŋata ⸤hāipo-ipo⸥ e tahi ꞌe ꞌina kai ai te poki ararua ko tāꞌana viꞌe, te taina tane o rā kope e hāipo-ipo ki rā viꞌe mo ai o te poki mo maꞌu i te ꞌīŋoa o rā taina mate era ꞌe mo ai o tōꞌona hakaara.
»ꞌI muꞌa ꞌā i ai rō e hitu taina tane. Te kope raꞌe he hāipo-ipo, ꞌe kai ai te poki i mate rō ai.
Te rua
ꞌe te toru he hāipo-ipo ki tū viꞌe ꞌā, pē ira takoꞌa ꞌana tū tētahi taina era. Rā ŋā taina, kai ai hia te poki, i mā-mate rō ai.
I oho era he mate takoꞌa tū viꞌe era.
»Iā. ꞌI te hora o te taŋata mo ora mai te mate, ana topa tāꞌue rā meꞌe, o roto o rā ŋā taina, ¿ꞌa ꞌai mau rā viꞌe? A hi-hitu, paꞌi, i hāipo-ipo ai ki tū viꞌe ꞌā.
He pāhono e Ietū:  —Te taŋata ꞌe te viꞌe ꞌi te ao nei e hāipo-ipo rō ꞌā.
ꞌE te nuꞌu tano ki te ꞌAtua mo ora mai te mate ꞌe mo oꞌo ki te ao haka tere e ia e ko hāipo-ipo
ꞌi te meꞌe era e ko mate haka ꞌou a rāua pa he merahi, ꞌe he riro rō ꞌai he ŋā poki o te ꞌAtua ꞌo te ai ko haka ora ꞌā mai te mate.
ꞌE te ora o te taŋata mai te mate: a Mōtē mau ꞌana i haka ꞌite mai o ruŋa ꞌi te kona pāpaꞌi e ia o te tumu ura ꞌi te ahi. Pē nei, paꞌi, i kī ai e te ꞌAtua ꞌi rā kona ki a Mōtē: «A au he ꞌAtua, kope ki a ia e haꞌamuri ena e te kōrua tupuna ko ⸤ꞌAparahama⸥, ko Itaꞌata, ꞌe ko Hākovo». I kī ai i te vānaŋa nei ko mate era ꞌā rā nuꞌu.
¡Te ꞌAtua, paꞌi, he ꞌAtua o te nuꞌu ora; mōꞌona e ora tahi rō ꞌā!
He kī ia e te tētahi maꞌori o te haka tere hūrio:  —Ko tano mau ꞌā taꞌa vānaŋa, e te Maꞌori ē.
ꞌI te huru o te pāhono iŋa o Ietū, ꞌina kai haŋa haka ꞌou rā nuꞌu mo ꞌui e tahi meꞌe.
He ꞌui e Ietū:  —¿He aha kōrua e kī ena: te Kiritō mai i a ⸤Tāvita⸥ ka haka ara mai ena?
I pāpaꞌi ai e Tāvita ꞌi ruŋa i te puka o te Hīmene:⁠ .  “ꞌA Iehoha te ꞌAtua i kī rō ki tōꞌoku Pūꞌoko Haka Tere:  ‘Ka noho koe ꞌi tōꞌoku pāꞌiŋa mataꞌu,
ꞌātā ka haka rē rō e au i te nuꞌu taꞌe haŋa atu ki a koe ꞌi raro o tuꞌu vaꞌe’”.
»Hai kī o Tāvita i te vānaŋa era mo te Kiritō, e ꞌite nei e tātou: te Kiritō taꞌe nō he hakaara o Tāvita.
E noho e haka roŋo tahi ꞌā te taŋata, he kī e Ietū ki tāꞌana nuꞌu hāpī:
«E uꞌi kōrua ꞌo riro pa he maꞌori o te haka tere hūrio, nuꞌu haŋa mo hāꞌere e uru rō ꞌā i te kahu ro-roa mo haka tuꞌu pa he nuꞌu hōnui ꞌe mo ꞌaroha e te taŋata ꞌi te ara pa he ꞌariki. He uꞌi nō te aŋa mo noho e rāua i te pepe o te nuꞌu hōnui o roto i te ⸤hare pure hūrio⸥ ꞌe o te kona ŋoŋoro.
He hiko nō te aŋa i te hare o te ŋā viꞌe hove mo rāua, ꞌe mo naꞌa i rā meꞌe taꞌe tano aŋa era e rāua, he haka roa-roa te pure iŋa ꞌi muꞌa o te taŋata mo haka tuꞌu i a rāua pa he nuꞌu riva. ꞌĪ a au he kī atu: ꞌata paŋahaꞌa te ūtuꞌa ka topa ena ki rā ŋā nuꞌu».
ꞌO ira, te meꞌe raꞌe mo ai i a kōrua he haŋa ki te rua; ꞌe, takoꞌa, e haŋa ki te meꞌe vaꞌai e te ⸤Vārua Maitai⸥ mo aŋa i te aŋa o te ꞌAtua. ꞌE, o te ŋā meꞌe vaꞌai ena e te Vārua Maitai, te meꞌe ꞌata hauhaꞌa he vānaŋa i te meꞌe haka ꞌite e te ꞌAtua hai ꞌarero aŋi-aŋi e te nuꞌu.
Te kope ki a ia te meꞌe i vaꞌai ai he vānaŋa hai ꞌarero kē taꞌe ꞌite e ia taꞌe ki te taŋata e vānaŋa ena; e vānaŋa ꞌā ki te ꞌAtua, ꞌe ꞌina he nuꞌu he aŋi-aŋi i tāꞌana meꞌe kī.
ꞌE te kope ki a ia i vaꞌai ai i te meꞌe he vānaŋa i te meꞌe haka ꞌite e te ꞌAtua e vānaŋa ꞌana ki te nuꞌu mo haka pūai i te rāua haka moe iŋa i te manaꞌu ꞌi ruŋa i a Ietū, mo haka haŋu ꞌe mo haka koa i a rāua.
Te kope vānaŋa i te ꞌarero kē taꞌe ꞌite e ia mōꞌona mau nō te riva-riva, ꞌe te kope vānaŋa i te meꞌe haka ꞌite e te ꞌAtua, mo te nūnaꞌa taꞌatoꞌa o te taŋata ⸤haka moe i te manaꞌu⸥ ꞌi ruŋa i a Ietū te riva-riva.
Mo vānaŋa o kōrua taꞌatoꞌa i te ꞌarero kē taꞌe ꞌite e kōrua, he koa a au. Te meꞌe nō, mo te riva-riva o te taꞌatoꞌa, i hau rō atu ꞌi te tano te vānaŋa o kōrua i te meꞌe haka ꞌite e te ꞌAtua hai ꞌarero mo aŋi-aŋi e te nuꞌu ki te vānaŋa i te ꞌarero kē taꞌe ꞌite e kōrua, mo kore o te kope mo haꞌaauraꞌa i rā vānaŋa. ꞌO ira ꞌata hau rō atu tōꞌoku koa mo vānaŋa o kōrua i te meꞌe haka ꞌite atu e te ꞌAtua.
E te taina: ꞌina, paꞌi, e tahi hauhaꞌa mo oho atu ōꞌoku mo uꞌi i a kōrua ꞌe he vānaŋa atu hai ꞌarero kē taꞌe ꞌite e au ꞌe taꞌe aŋi-aŋi e kōrua. I hau rō atu, paꞌi, i te tano mo vānaŋa atu i te meꞌe haka aŋi-aŋi mai e te ꞌAtua, i te parautiꞌa ōꞌona, i te vānaŋa haka ꞌite mai e ia, ꞌe i te hāpī mo te kōrua riva-riva hai ꞌarero aŋi-aŋi e kōrua.
Pē ira takoꞌa te meꞌe haka taŋi e te taŋata pa he puhi ꞌe pa he arpa : mo taꞌe tano o te rei iŋa, e ko aŋi-aŋi e te nuꞌu i te peho ka haka taŋi era.
ꞌE mo taꞌe puhi riva-riva i te koneta ꞌi te hora o te tamaꞌi, ꞌina e tahi vaꞌehau mo haka rito i a ia mo te tamaꞌi.
Pē ira takoꞌa a kōrua: mo taꞌe vānaŋa hai ꞌarero ꞌite e te taŋata, ¿pē hē ia ana aŋi-aŋi i te kōrua meꞌe kī? ¡E vānaŋa ꞌana ia a kōrua ki te tokerau!
Te parautiꞌa, meꞌe rahi ꞌarero e vānaŋa ena ꞌi te ao, ꞌe e ai rō ꞌā te nuꞌu aŋi-aŋi i rā ŋā ꞌarero.
Mo taꞌe aŋi-aŋi e au i te ꞌarero vānaŋa e te kope e tahi, he tuꞌu a au pa he taŋata o te rua henua mo rā kope ꞌe a ia takoꞌa mōꞌoku.
E tano rō ꞌā, e te taina ē, te haŋa mo ai i a kōrua te meꞌe vaꞌai e te Vārua Maitai mo aŋa i te aŋa o te ꞌAtua. Te meꞌe nō, e ani ki a ia mo vaꞌai atu hai ŋā meꞌe ena mo hāꞌūꞌū ki te nuꞌu taꞌatoꞌa haka moe i te manaꞌu ꞌi ruŋa i a Ietū mo pūai o te rāua manaꞌu ꞌi ruŋa i a ia.
Te kope ki a ia te meꞌe i vaꞌai ai he vānaŋa i te ꞌarero kē taꞌe ꞌite e ia e ani ki te ꞌAtua mo vaꞌai i te pūai mo haꞌaauraꞌa i tāꞌana vānaŋa era.
Mo pure ōꞌoku hai ꞌarero kē taꞌe ꞌite e au, e pure ꞌana a au i te meꞌe i haka pure mai e te Vārua Maitai, taꞌe ꞌō hai meꞌe i manaꞌu e au.
¿He aha ia te tātou meꞌe mo aŋa? He pure hai pūai o te Vārua Maitai, ꞌe he pure takoꞌa mo aŋi-aŋi e te taꞌatoꞌa. He hīmene hai pūai o te Vārua Maitai, ꞌe he hīmene takoꞌa hai hīmene mo aŋi-aŋi e te taꞌatoꞌa.
Mo haꞌahana-hana ōꞌou ki te ꞌAtua hai ꞌarero vaꞌai atu e te Vārua Maitai, ꞌe he ŋaroꞌa e te kope e tahi, e ko riva te kope era mo hokorua atu ꞌi taꞌa pure ꞌi te meꞌe era ꞌina he aŋi-aŋi i taꞌu vānaŋa.
Ka ai atu e riva rō ꞌā taꞌa pure mo māuru-uru ki te ꞌAtua, mo te rua ꞌina e tahi hauhaꞌa.
E māuru-uru rō ꞌana a au ki te ꞌAtua ꞌo te ai ꞌata rahi tōꞌoku vānaŋa ꞌi te ꞌarero kē taꞌe ꞌite e au ki a kōrua taꞌatoꞌa.
Ka ai atu pē ira, ꞌi roto i te nuꞌu haka moe i te manaꞌu ꞌi ruŋa i a Ietū, i hau rō atu tōꞌoku haŋa mo kī e rima vānaŋa aŋi-aŋi e te nuꞌu mo hāpī i a rāua ki te kī e hoꞌe ꞌahuru taꞌutini vānaŋa hai ꞌarero kē.
E te taina, ka haka rē te manaꞌu ŋā poki o ruŋa i te ŋā meꞌe nei. Mo haŋa o kōrua mo manaꞌu pa he ŋā poki, e manaꞌu ia pa he ŋā poki poreko iho mo te meꞌe taꞌe tano.
E kī rō ꞌā e te ꞌAtua ꞌi ruŋa i te ⸤Pāpaꞌi Moꞌa⸥:  «E vānaŋa rō a au ki te nuꞌu o te henua nei  a roto i te haha o te nuꞌu o te rua henua ꞌe hai ꞌarero kē,  ꞌe, ka ai atu pē ira, ꞌina e ko haka roŋo mai».
Te vānaŋa hai ꞌarero kē taꞌe ꞌite he meꞌe mo haka takeꞌa ki te nuꞌu taꞌe haka moe i te manaꞌu ꞌi ruŋa i a Ietū i te pūai o te ꞌAtua. ꞌE te vānaŋa i te meꞌe haka ꞌite e te ꞌAtua hai ꞌarero aŋi-aŋi e te taŋata he meꞌe mo te riva-riva o te nuꞌu haka moe i te manaꞌu ꞌi ruŋa i a Ietū, taꞌe mo te nuꞌu taꞌe haka moe i te manaꞌu ꞌi ruŋa i a ia.
Pē nei te auraꞌa: mo ai ko taka-taka ꞌā a kōrua mo haꞌamuri i te ꞌAtua, ꞌe he tuꞌu atu ki roto i a kōrua te nuꞌu taꞌe haka moe i te manaꞌu ꞌi ruŋa i Ietū ꞌe te nuꞌu taꞌe aŋi-aŋi o ruŋa i te ŋā meꞌe nei, ꞌe he ŋaroꞌa i a kōrua taꞌatoꞌa e vānaŋa ꞌā ꞌi te ꞌarero huru kē huru kē, he manaꞌu ko maꞌa-maꞌa tahi ꞌana kōrua.
ꞌE mo vānaŋa tahi o kōrua i te vānaŋa haka ꞌite atu e te ꞌAtua hai ꞌarero aŋi-aŋi e te taŋata ꞌe he tuꞌu atu ki muri i a kōrua te nuꞌu taꞌe haka moe i te manaꞌu ꞌi ruŋa i Ietū ꞌe te nuꞌu taꞌe aŋi-aŋi o ruŋa i te ŋā meꞌe nei, ka ŋaroꞌa era i te kōrua vānaŋa, he haka topa riva-riva i te manaꞌu: a rāua he nuꞌu hara ꞌe e ai rō ꞌā te ūtuꞌa mo rāua mo taꞌe huri o te manaꞌu ki te ꞌAtua,
ꞌe, takoꞌa, te meꞌe taꞌatoꞌa taꞌe tano o roto i te rāua māhatu taꞌe ꞌite e te nuꞌu e ꞌite tahi rō ꞌā e te ꞌAtua. ꞌI rā hora he ⸤huri te manaꞌu ki te ꞌAtua⸥, he tū-turi ꞌe he haꞌamuri ki a ia koia ko aŋi-aŋi: he parautiꞌa mau ꞌā te ꞌAtua ꞌi roto i a kōrua.
Tāꞌaku kī, e te taina ē: ꞌi te hora taka-taka o kōrua mo haꞌamuri ki te ꞌAtua, e tano nō te tētahi nuꞌu mo hīmene i te hīmene haꞌahana-hana, ꞌe te tētahi atu mo hāpī ꞌo mo haka ꞌite i te meꞌe haka aŋi-aŋi e te ꞌAtua, ꞌo mo vānaŋa hai ꞌarero kē taꞌe ꞌite e ia, ꞌo mo kī i te haꞌaauraꞌa o rā vānaŋa. Te meꞌe taꞌatoꞌa nei e aŋa mo te riva-riva o te nūnaꞌa taꞌatoꞌa o te taŋata haka moe i te manaꞌu ꞌi ruŋa i a Ietū.
Hora era mo vānaŋa i te ꞌarero kē taꞌe ꞌite, hoko rua ꞌo hoko toru mau nō ana vānaŋa ꞌe e tahi e tahi, ꞌe e ai takoꞌa te kope mo haꞌaauraꞌa i rā vānaŋa.
ꞌE mo kore o te kope mo haꞌaauraꞌa, ꞌina ko vānaŋa hai ꞌarero kē taꞌe ꞌite ꞌi muꞌa o te nūnaꞌa taŋata taꞌatoꞌa haka moe i te manaꞌu ꞌi ruŋa i a Ietū. Hoko tahi nō ana vānaŋa i rā vānaŋa ꞌe mo te ꞌAtua nō.
Pē ira takoꞌa ꞌana, mo ai o te nuꞌu vānaŋa i te meꞌe haka ꞌite e te ꞌAtua, hoko rua ꞌo hoko toru ana vānaŋa, ꞌe mo te tētahi e uꞌi hoki rā vānaŋa o te ꞌAtua mau ꞌā.
ꞌE mo haka ꞌite e te ꞌAtua e tahi meꞌe ki te kope e noho rō ꞌā ꞌi rā kona, te kope vānaŋa he mou mo vānaŋa o rā rua kope era.
Mo aŋa o kōrua pē ira, taꞌatoꞌa nō ka ai era te hora mo vānaŋa i te meꞌe haka aŋi-aŋi e te ꞌAtua, he ꞌite te taꞌatoꞌa ꞌe he ꞌata pūai te manaꞌu ꞌi ruŋa i a Ietū.
Te kope vānaŋa i te meꞌe haka ꞌite e te ꞌAtua e ꞌite mo tiaki ki tōꞌona hora, ꞌo vānaŋa hoko rua ꞌi tū hora ꞌā.
Te ꞌAtua, paꞌi, taꞌe he ꞌAtua o te meꞌe mira-mira; tāꞌana meꞌe haŋa he meꞌe tī-tika ꞌe he haumārū.  ꞌI te hora taka-taka mo haꞌamuri ki te ꞌAtua, ꞌina ko haꞌatiꞌa i te ŋā viꞌe mo vānaŋa. Pē ira te haka tere iŋa o te nūnaꞌa taŋata taꞌatoꞌa haka moe i te manaꞌu ꞌi ruŋa i a Ietū. Te ŋā viꞌe e haꞌatura ki te rāua kenu, pa he meꞌe hāꞌaki ꞌi ruŋa i te ⸤haka tere iŋa ꞌa Mōtē⸥.
—
Mo haŋa mo ꞌite e tahi meꞌe, ꞌi te hare ana ꞌui ki te kenu; ꞌina, paꞌi, he ŋā viꞌe e ko tano mo vānaŋa ꞌi te hora e taka-taka rō ꞌana mo haꞌamuri ki te ꞌAtua.
Te vānaŋa o te ꞌAtua taꞌe mai i a kōrua i ꞌite raꞌe ai, ꞌe taꞌe ko kōrua mau nō te meꞌe i ꞌite o ruŋa.
Mo manaꞌu o te kope e tahi e vānaŋa ꞌana a ia i te meꞌe haka ꞌite e te ꞌAtua, ꞌe he kope haka tere a ia e te Vārua Maitai, e ꞌite pē nei ē: tāꞌaku meꞌe nei e pāpaꞌi atu ena he roŋo o te tātou Pūꞌoko Haka Tere ko Ietū Kiritō.
ꞌE mo taꞌe moꞌa i te roŋo nei, ꞌina takoꞌa ia kōrua ko haka roŋo ki tāꞌana meꞌe haka ꞌite atu.
E te taina ōꞌoku ē, e haŋa kōrua ki te meꞌe he vānaŋa i te meꞌe haka ꞌite atu e te ꞌAtua vaꞌai e te Vārua Maitai mo aŋa i te aŋa o te ꞌAtua. ꞌE ꞌina ko taꞌe haꞌatiꞌa i te nuꞌu mo vānaŋa hai ꞌarero kē taꞌe ꞌite e rāua haka vānaŋa e te Vārua Maitai.
Te meꞌe haŋa mau nō: te ŋā meꞌe nei ana aŋa a roto i te haumārū ꞌe a roto i te tī-tika.
I oti era a Ietū te vānaŋa ki te nuꞌu, he eꞌa he oho ki Kaperenāū.
ꞌI ira e noho era e tahi taŋata he kape o te vaꞌehau rōmano e ai rō ꞌana e tahi ōꞌona tāvini haŋa rahi. Te taŋata tāvini nei ko rahi ꞌana te māui-ui ꞌe ko hāhine ꞌā mo mate.
I ꞌite era e rā kape o ruŋa i a Ietū, he uŋa ki te tētahi nuꞌu pūꞌoko haka tere hūrio mo ani ki a Ietū mo oho mo haka ora i rā tāvini.
I tuꞌu era rā nuꞌu ki muri i a Ietū, he kī: «E Ietū, te kape rōmano uŋa mai i a mātou he taŋata e tano rō ꞌā mo hāꞌūꞌū e koe.
A ia e haŋa rahi rō mai ꞌana ki a tātou ki te itaraera; ꞌāꞌana i haka aŋa i te tātou ⸤hare pure hūrio⸥».
He eꞌa a Ietū he oho ꞌi muri i tū nuꞌu era. Ko hāhine ꞌana mo tuꞌu ananake ki te hare o tū kape era o te vaꞌehau rōmano, he piri te nuꞌu repahoa o rā kape i uŋa mo kī pē nei ē: «E Ietū, ꞌina koe ko haka rohi-rohi ko oho mai; ¿ko ai, paꞌi, a au mo uru mai ōꞌou ki roto i tōꞌoku hare?
ꞌO ira i taꞌe oho atu ai e au mau ꞌā. Ko ꞌite ꞌana e au mo kī ōꞌou: “Ka ora”, he ora tōꞌoku tāvini.
A au mau nei e ai rō ꞌana te taŋata ꞌata hau rō atu te tōroꞌa ki a au, ꞌe pē ira takoꞌa ꞌā e ai rō ꞌana te vaꞌehau ko au te kape. Mo kī ōꞌoku: “Ka oho”, he oho; ꞌe mo kī ōꞌoku mo oho mai, he oho mai; ꞌe mo kī ōꞌoku ki tōꞌoku tāvini mo aŋa e tahi meꞌe, he aŋa».
He māere a Ietū ꞌi tū vānaŋa era. He uꞌi ki te nuꞌu oho ꞌi muri i a ia, he kī: «ꞌĪ a au he kī atu: kai takeꞌa ꞌā e au e tahi taŋata o Itaraera haka moe i tōꞌona manaꞌu ꞌi ruŋa i a au pa he taŋata nei».
I hoki era ia tū nuꞌu uŋa era, he takeꞌa ko ora ꞌana rā tāvini.
ꞌI te rua mahana, he oho a Ietū ki te kona te ꞌīŋoa ko Nāina. ꞌI muri i a ia i oho takoꞌa ai tāꞌana nuꞌu hāpī ꞌe meꞌe rahi atu te nuꞌu.
I hāhine era ki rā kona, he takeꞌa e maꞌu ꞌā te nuꞌu i te pāpaku mo tanu, he kope ko ia mau nō te poki o te viꞌe hove e tahi. Meꞌe rahi te nuꞌu o rā kona oho ꞌi muri i rā viꞌe.
I takeꞌa era e Ietū i rā viꞌe, he haka ꞌaroha ꞌe he kī: «ꞌIna koe ko taŋi».
He haka hāhine ia ki te pāpaku, he ꞌa-ꞌaru i te raŋo ꞌe he noho te nuꞌu tupa. He kī e Ietū ki tū kope mate era: «E haŋu, ki a koe a au e kī atu ena: ¡Ka eꞌa ki ruŋa!».
He eꞌa ia tū kope era ki ruŋa he noho ꞌe he haꞌamata he vānaŋa. He haka hoki e Ietū ki tōꞌona matuꞌa vahine.
I takeꞌa era e te nuꞌu i tū meꞌe era, he māere ananake ꞌe he haꞌahana-hana i te ꞌAtua he kī: «ꞌĪ te perofeta nui-nui e tahi ꞌi roto i a tātou». ꞌE he kī takoꞌa: «Ko tuꞌu mai ꞌana te ꞌAtua mo hāꞌūꞌū ki tōꞌona taŋata».
Te taŋata taꞌatoꞌa o Hūrea ꞌe o te kona taꞌatoꞌa hāhine ki ira he ꞌite o ruŋa i tū meꞌe aŋa era e Ietū.
A Iovani i ꞌite ai, hai nuꞌu hāpī ꞌāꞌana, o ruŋa i te meꞌe taꞌatoꞌa aŋa e Ietū. He uŋa ia mo oho ki a ia e rua o tū nuꞌu hāpī era ꞌāꞌana
ꞌe he haka uŋa mo ꞌui ki a Ietū hoki ko ia mau ꞌā te ⸤Kiritō⸥, kope era mo tuꞌu mai, ꞌo e tiaki nō ki te rua.
I tuꞌu era tū ŋā kope era he haka hāhine ki a Ietū, he kī:  —ꞌA Iovani Papatito a māua i uŋa mai mo ꞌui atu hoki ko koe mau ꞌā te meꞌe era mo tuꞌu mai ꞌo e tiaki a mātou ki te kope haka ꞌou e tahi.
ꞌI rā hora e haka ora ꞌana e Ietū meꞌe rahi māui-ui ꞌe maꞌi o te nuꞌu, e haka eꞌa ꞌā i te tātane, ꞌe e haka ora ꞌā i te mata o te nuꞌu matapō.
He kī e Ietū ki tū nuꞌu uŋa era e Iovani:   —Ka hoki ka ꞌaꞌamu ki a Iovani i te meꞌe takeꞌa ꞌe ŋaroꞌa e kōrua:  Ko māꞌeha ꞌā te mata o te nuꞌu matapō,  ko haꞌere riva-riva ꞌā te nuꞌu vaꞌe koke.  Ko ora ꞌana te nuꞌu māui-ui rēpera,  ko ŋaroꞌa ꞌana te vānaŋa e te nuꞌu tariŋa pō.  Ko ora mai ꞌā te nuꞌu mai te mate,  ꞌe ko haka ꞌite ꞌana i te ⸤roŋo riva-riva o te ꞌAtua⸥ ki te nuꞌu veve.
E kī takoꞌa: «¡Ko te koa i te taŋata ꞌina he ꞌaka-ꞌaka e haka moe ena i te manaꞌu ꞌi ruŋa i a au!».
I hoki era tū nuꞌu uŋa era e Iovani, he haꞌamata a Ietū he vānaŋa ki te nuꞌu o ruŋa i a Iovani Papatito, he kī:  «Hora oho uꞌi era o kōrua i te kope tātara ꞌi te kona ꞌone taꞌe noho e te taŋata, ¿pē hē te huru o rā kope i manaꞌu ai e kōrua? ¿He taŋata taꞌe tī-tika o te manaꞌu, haka rē i a ia mo haka tere e te rua, pa he ꞌohe e ue-ue ena e te tokerau?
ꞌE mo ai taꞌe pē ira, ¿pē hē? ¿He taŋata uru i te kahu hopeꞌa o te riva-riva? Ko ꞌite ꞌana, paꞌi, e kōrua: te nuꞌu uru i te kahu hopeꞌa o te riva-riva ꞌe ꞌina e tahi rāua meꞌe haŋa toe e noho ena ꞌi te hare o te ꞌariki.
Ki te kōrua kī, ¿he aha te kōrua meꞌe oho uꞌi era? ¿He perofeta? He aŋi ꞌā. ꞌE ꞌī a au he kī atu: he kope ꞌata hau ki te perofeta.
A Iovani Papatito he maꞌuroŋo kī era e te ꞌAtua ki tāꞌana Poki ꞌi ruŋa i te ⸤Pāpaꞌi Moꞌa⸥ pē nei ē:  “He uŋa au i te taŋata maꞌuroŋo ꞌi raꞌe ki a koe  mo haka riva-riva i te ara mōꞌou”».
He kī haka ꞌou e Ietū:  «ꞌIna e tahi taŋata o roto i te taŋata taꞌatoꞌa ꞌata hōnui ki a Iovani; ꞌe, ka ai atu pē ira, te taŋata haka rē i a ia mo haka tere e te ꞌAtua i hau rō atu ki a Iovani, ka ai atu he taŋata hauhaꞌa-ꞌore ki te mata o te taŋata.
»Te nuꞌu taꞌatoꞌa ŋaroꞌa i a Iovani, ꞌātā ki te ⸤nuꞌu haka ꞌauhau i te nuꞌu hai moni mo te rōmano⸥, i haka ⸤papatito⸥ rō i a rāua ki a Iovani mo haka tano ki te meꞌe hāꞌaki e te ꞌAtua.
Te nuꞌu ⸤fariseo⸥ ꞌe te nuꞌu ⸤maꞌori o te haka tere hūrio⸥ kai haka papatito i a rāua he taꞌe haŋa ki te meꞌe haka ꞌite e te ꞌAtua mo te rāua riva-riva.
»ꞌĪ a au he haꞌaauraꞌa atu i te huru o te tētahi taŋata o te hora nei.
A rāua pa he ŋā poki ko-kori ꞌi te kona e tahi. He ohu e tētahi o rā ŋā poki ki te tētahi atu o rāua pē nei ē:  “Ko haka taŋi atu ꞌana a mātou i te peho reka,  ꞌina a kōrua kai ꞌori.  Ko hīmene atu ꞌana a mātou i te hīmene haka ꞌaroha,  ꞌina takoꞌa a kōrua kai ta-taŋi”.
»Te auraꞌa: ko tuꞌu mai ꞌana a Iovani Papatito e tapu rō ꞌana i te kai ꞌe ꞌina he unu i te ꞌava; i kī ai e kōrua ko oꞌo ꞌana e te tātane.
He tuꞌu mai ia te ⸤Poki o te taŋata⸥ e kai rō ꞌana ꞌe e unu rō ꞌā; he kī e kōrua i te rava kai ꞌe i te rava unu, ꞌe he repahoa o te nuꞌu hara ꞌe o te nuꞌu haka ꞌauhau i te taŋata hai moni mo te rōmano.
Ka ai atu pē ira, te haka tere iŋa hai manaꞌu o te ꞌAtua e takeꞌa ena he meꞌe tano hai nuꞌu haka tere i a rāua pa he meꞌe haŋa ꞌāꞌana».
E tahi mahana he kī ki a Ietū e te fariseo e tahi mo oho mo kai ꞌi tōꞌona hare. He oho ia a Ietū.  E noho nō ꞌā ꞌi ruŋa i te ꞌamuramaꞌa,
he tuꞌu te viꞌe taiꞌo o rā kona ꞌi te ꞌite e kai ꞌā a Ietū ꞌi rā hare. E maꞌu rō ꞌā rā viꞌe i te ipu aŋa hai māꞌea nehe-nehe ko ꞌī ꞌā e te manoꞌi.
I puā era ki a Ietū, he taŋi a te vaꞌe. He haꞌamata he haka rari he oho i te vaꞌe hai matavai. I oti era he haroꞌi hai tōꞌona rauꞌoho koia ko hoŋi ꞌe ko huri hai manoꞌi.
I takeꞌa era e tū taŋata fariseo era, tē rā ka manaꞌu: «ꞌĀhani te kope era he perofeta, ko aŋi-aŋi ꞌana: te viꞌe era he viꞌe hara».
He kī e Ietū ki tū fariseo era:  —E Tīmona, e ai rō ꞌana tāꞌaku meꞌe mo kī atu.  He pāhono e tū kope era:  —Ka kī nō mai, e te Maꞌori ē.
He kī ia e Ietū:  —E rua taŋata e ai rō ꞌā te tārahu ki te taŋata e tahi: e tahi i tārahu ai e pae hānere ⸤renario⸥ ꞌe te rua e pae ꞌahuru.
ꞌI te meꞌe ꞌina he moni o rāua mo haka hoki o tū tārahu era, he haka rehu e rā taŋata vaꞌai era i te moni. Ki tuꞌu manaꞌu, e Tīmona ē, ¿ko ai o roto i te ŋāŋata era mo ꞌata haŋa ki te taŋata haka tārahu era i te moni?
He pāhono e Tīmona:  —Ki tōꞌoku manaꞌu, ko te taŋata ꞌata rahi era o te tārahu.  He kī e Ietū:  —He aŋi ꞌā tāꞌau.
He uꞌi ia a Ietū a ruŋa i rā viꞌe, ꞌe he kī ki a Tīmona:  —¿Ko takeꞌa ꞌā e koe te viꞌe nei? I uru mai era a au, kai vaꞌai mai koe hai vai mo hopu o tōꞌoku vaꞌe; ꞌe te viꞌe nei, ko haka hopu mai ꞌana i tōꞌoku vaꞌe hai matavai ꞌe ꞌai ka haroꞌi hai rauꞌoho ōꞌona.
ꞌIna koe kai ꞌaroha mai hai hoŋi, ꞌe te viꞌe nei, ꞌi te hora taꞌatoꞌa ōꞌoku ꞌi nei, e hoŋi e oho nō mai nei i tōꞌoku vaꞌe.
Kai paru mai koe i tōꞌoku pūꞌoko hai mōrī ꞌeo, ꞌe o te viꞌe nei i huri mai i tōꞌoku vaꞌe hai manoꞌi.
ꞌĪ a au he kī atu: te hara rahi o te viꞌe nei ko haka kore ꞌana, he rahi o tōꞌona haŋa mai. Te kope taꞌe rahi te hara haka kore, taꞌe rahi tōꞌona haŋa ki te ꞌAtua.
He kī ia ki tū viꞌe era: «Ko haka kore ꞌana tuꞌu hara».
Te tētahi atu nuꞌu noho o ruŋa i te ꞌamuramaꞌa he haꞌamata he ꞌui ki a rāua ꞌā: «¿Ko ai hō te kope nei, ꞌātā e haka kore rō ꞌā i te hara?».
He ꞌata kī ki rā viꞌe e Ietū: «Ko eꞌa ꞌana a koe mai roto i te hara, he haka moe ōꞌou i te manaꞌu ꞌi ruŋa i a au. Ka oho riva-riva».
E tahi ⸤fariseo⸥ te ꞌīŋoa ko Nikoremo, taŋata hōnui e tahi o te ⸤hūrio⸥,
he oho ꞌi te pō e tahi uꞌi i a Ietū ꞌe he kī:  —E te Maꞌori, ko ꞌite ꞌana a mātou o te ꞌAtua a koe i uŋa mai mo hāpī i te taŋata; ꞌina, paꞌi, e tahi kope aŋa i te mana aŋa e koe mo kore o te ꞌAtua o muri.
He pāhono e Ietū:  —ꞌĪ a au he kī atu: te taŋata mo taꞌe poreko haka ꞌou, ꞌina e ko oꞌo ki roto i te ⸤haka tere iŋa ꞌāpī o te ꞌAtua⸥.
He ꞌui e Nikoremo:  —¿Pē hē ia te taŋata paꞌari ana poreko haka ꞌou? ¿E tano mau rō mo uru haka ꞌou ki roto i te manava o tōꞌona matuꞌa vahine ꞌe ꞌai ka poreko haka ꞌou mai?
He pāhono e Ietū:  —ꞌĪ a au he kī atu: te taŋata mo taꞌe poreko mai roto i te vai ꞌe mai te ⸤Vārua Maitai⸥, e ko oꞌo ki roto i te haka tere iŋa ꞌāpī o te ꞌAtua.
Te meꞌe poreko mai roto i te taŋata he taŋata mau ꞌā, ꞌe te meꞌe poreko hai pūai o te Vārua Maitai he poki o te ꞌAtua.
ꞌIna koe ko māere ana kī atu au: e poreko haka ꞌou te taŋata taꞌatoꞌa.
Te tokerau e puhi ena a te kona taꞌatoꞌa nō; ka ŋaroꞌa atu e koe, e ko ꞌite koe mai hē ꞌe kī hē ka oho era. Pē ira te aŋa iŋa o te Vārua Maitai ꞌi ruŋa i te taŋata poreko haka ꞌou hai pūai ōꞌona.
He ꞌui haka ꞌou e Nikoremo:  —¿Pē hē ia te meꞌe ena?
He pāhono e Ietū:  —¿He maꞌori koe o te itaraera ꞌe kai ꞌite koe i te ŋā meꞌe ena?
ꞌĪ a au he kī atu: e vānaŋa atu ena o ruŋa i te meꞌe ko ꞌite ꞌā ꞌe ko takeꞌa ꞌā e au; ꞌe, a kōrua ꞌina he haka roŋo mai.
Mo taꞌe haka roŋo mai o kōrua ki tāꞌaku meꞌe e kī atu ena o te ao nei, ¿pē hē ia kōrua ana haka roŋo mai mo vānaŋa atu ōꞌoku o ruŋa i te meꞌe o te raŋi?
»ꞌIna ꞌā he kope raꞌe i iri ki te raŋi, he kope topa nō mai era mai ruŋa, he ⸤Poki o te taŋata⸥.
Pa he haka tuꞌu iŋa e ⸤Mōtē⸥ i te pou ꞌi ruŋa te kōreha ꞌi te kona ꞌone taꞌe noho taŋata, pē ira takoꞌa ꞌana ka haka tuꞌu ena i te tātaurō ꞌi ruŋa te Poki o te taŋata,
ki ravaꞌa ai e te nuꞌu taꞌatoꞌa ⸤haka moe i te manaꞌu⸥ ꞌi ruŋa i a ia te ora ꞌāpī ꞌina he hopeꞌa raꞌa vaꞌai e te ꞌAtua.
»ꞌI te haŋa rahi o te ꞌAtua ki te taŋata taꞌatoꞌa o te ao, he vaꞌai i tāꞌana Poki mau nō era e tahi mo mate, ꞌe nuꞌu nō era mo haka moe i te manaꞌu ꞌi ruŋa, e ko haka tapa e te ꞌAtua mai muri i a ia ꞌe e ko haka ūtuꞌa; he vaꞌai i te ora ꞌāpī ꞌina he hopeꞌa raꞌa.
Te ꞌAtua ꞌina kai uŋa i tāꞌana Poki ki te ao mo haka ūtuꞌa i te taŋata; i uŋa ai mo haka eꞌa i a rāua mai roto i te ūtuꞌa o te hara ꞌe mo vaꞌai i te ora ꞌāpī ꞌina he hopeꞌa raꞌa.
»Te taŋata haka moe i tōꞌona manaꞌu ꞌi ruŋa i te Poki o te ꞌAtua e ko haka ūtuꞌa; ꞌe te taŋata taꞌe haka moe i te manaꞌu ꞌi ruŋa i a ia ko ai era ꞌana te ūtuꞌa mōꞌona ꞌo te taꞌe haka moe i te manaꞌu ꞌi ruŋa i te Poki mau nō era e tahi o te ꞌAtua.
Te ꞌAtua ka haka ūtuꞌa ena i te taŋata ꞌo te meꞌe nei: i oho mai era te mōrī ki te ao, ꞌina kai haŋa e te taŋata. Te meꞌe i haŋa he pōhāhā, taꞌe he māꞌeha, ꞌo te ai te rāua meꞌe aŋa he meꞌe taꞌe tano.
Te nuꞌu taꞌatoꞌa aŋa i te meꞌe taꞌe tano, meꞌe taꞌe haŋa o rāua he mōrī, ꞌe ꞌina he haka hāhine a muri ꞌo maꞌurima te rāua meꞌe aŋa.
ꞌE te nuꞌu noho ꞌi roto i te parautiꞌa aŋa i te meꞌe tī-tika e haka hāhine rō ꞌana ki te mōrī mo takeꞌa pē nei ē: te rāua meꞌe taꞌatoꞌa aŋa hai pūai o te ꞌAtua.
Ko oti atu ꞌana te meꞌe nei, he oho a Ietū ananake ko tāꞌana nuꞌu hāpī ki Hūrea. He noho ꞌi ira meꞌe rahi mahana he ⸤papatito⸥ i te taŋata.
A Iovani e papatito takoꞌa ꞌā ꞌi ꞌĒnono, he kona e rahi rō ꞌā te vai hāhine ki Tārima. Te taŋata e oho rō ꞌana ꞌe he papatito ꞌi ira.
ꞌI rā hora kai puru ꞌā a Iovani.
Tētahi o te nuꞌu hāpī ꞌāꞌana he haꞌamata he tātake ki te hūrio e tahi o ruŋa i te ⸤haka maꞌitaki⸥ iŋa o rāua.
He oho ia rā nuꞌu he kī ki a Iovani:  —E te Maꞌori, tū kope era ꞌi muri i a koe ꞌi te rua pāꞌiŋa o te rio era ko Horotana, haka ꞌite mai era e koe o ruŋa i a ia, ꞌai e papatito ꞌana, ꞌe e rahi rō ꞌā te nuꞌu oho ki a ia.
He kī e Iovani:  —Mo ai rō o te pūai o te taŋata e tahi, o te ꞌAtua i vaꞌai.
Ko ŋaroꞌa ꞌana e kōrua i tōꞌoku kī iŋa taꞌe a au he ⸤Kiritō⸥, he taŋata nō au e tahi uŋa mai ꞌi muꞌa i a ia.
»ꞌI te ŋoŋoro hāipo-ipo, paꞌi, te taŋata i a ia te viꞌe mo hāipo-ipo ko ia te meꞌe ka hāipo-ipo era. ꞌE te repahoa o muri, ka ŋaroꞌa era i te reꞌo o rā kope e hāipo-ipo ꞌana, he toꞌo te koa. Pē ira takoꞌa tōꞌoku koa mo rahi o te taŋata oho ki a ia.
He pūai he oho a ia ꞌe he ŋaro he oho a au.
»Te kope turu mai mai te raŋi ꞌata hau rō atu ki te taŋata taꞌatoꞌa. Te taŋata o te ao nei o te ao mau nei ꞌā, ꞌe te meꞌe vānaŋa he meꞌe o te ao nō nei. ꞌE te kope turu mai mai te raŋi ꞌata hau rō atu ki te taꞌatoꞌa
ꞌe e haka ꞌite mai ꞌana o ruŋa o tāꞌana meꞌe i ŋaroꞌa ꞌe i takeꞌa, ꞌe taŋata taꞌe rahi te taŋata i haka roŋo ki tāꞌana vānaŋa.
Te taŋata haka roŋo ki a ia he ꞌite: he aŋi mau ꞌana te vānaŋa o te ꞌAtua.
Te kope uŋa mai e te ꞌAtua e haka ꞌite ꞌana i te vānaŋa o te ꞌAtua; i a ia, paꞌi, te pūai o te Vārua Maitai i vaꞌai ai e te ꞌAtua.
»E haŋa rahi rō ꞌana te Matuꞌa ki tāꞌana Poki, ꞌe ko vaꞌai ꞌana ki a ia i te parau o te meꞌe taꞌatoꞌa.
Te kope haka moe i te manaꞌu ꞌi ruŋa i te Poki o te ꞌAtua he ravaꞌa i te ora ꞌāpī ꞌina he hopeꞌa raꞌa vaꞌai e te ꞌAtua. ꞌE te kope taꞌe haka moe i te manaꞌu ꞌi ruŋa i a ia e ko ravaꞌa i rā ora; te meꞌe mo ravaꞌa he ūtuꞌa ꞌina he hopeꞌa raꞌa.
E te taina, ko ꞌite riva-riva ꞌana a kōrua o ruŋa i te ⸤haka tere iŋa ꞌa Mōtē⸥ ꞌe, ko ꞌite takoꞌa ꞌā: ꞌina e tahi pūai o te haka tere iŋa nei ꞌi ruŋa i te taŋata mate.
Pē nei te auraꞌa: te viꞌe ⸤hāipo-ipo⸥ ki te taŋata e tahi he viꞌe mau rō ꞌai o rā taŋata ꞌi te hora e ora nō ꞌā. ꞌE, mo mate o rā kenu, taꞌe rā viꞌe viꞌe hāipo-ipo toe.
Mo noho ki te rua taŋata e ora nō ꞌā tāꞌana kenu, e taiꞌata ꞌā. ꞌE, mo mate, e tano nō rā viꞌe mo hāipo-ipo haka ꞌou ki te rua taŋata, ꞌe taꞌe e taiꞌata ꞌā ꞌi te ai taꞌe a ia he viꞌe hāipo-ipo toe.
Pē ira takoꞌa a kōrua, e te taina ōꞌoku ē. ꞌIna he pūai toe o te haka tere iŋa ꞌa Mōtē ꞌi ruŋa i a kōrua. I mate era a Ietū mo tātou, ko mate takoꞌa ꞌā a tātou ꞌi muri. Pē ira i kore ai te pūai o rā haka tere iŋa mai ruŋa i a tātou, ꞌe ꞌi te hora nei te meꞌe i a tātou he pūai o te kope ora haka ꞌou mai era mai te mate mo aŋa o tātou i te meꞌe haŋa o te ꞌAtua.
Hora era ꞌi roto i te hara ꞌana a tātou, te aŋa o te haka tere iŋa ꞌa Mōtē he haka poreko ꞌi roto i a tātou rauhuru atu manaꞌu taꞌe tano, ꞌe te meꞌe mau nō i ravaꞌa mai rā ŋā meꞌe he mate.
ꞌE hora nei, ꞌina he pūai toe o te haka tere iŋa ꞌa Mōtē ꞌi ruŋa i a tātou. Ko tano ꞌana ia a tātou ꞌi te hora nei mo aŋa i te meꞌe haŋa o te ꞌAtua, taꞌe ꞌō hai oho iŋa tuai haꞌatura ki te haka tere iŋa ꞌa Mōtē, hai oho iŋa ꞌāpī hāꞌūꞌū mai e te ⸤Vārua Maitai⸥.
¿Ka kī ꞌō te haka tere iŋa era ꞌa Mōtē meꞌe rake-rake? ¡Taꞌe pē ira! ꞌĀhani ꞌina he haka tere iŋa era ꞌa Mōtē, e ko ꞌite mai he aha te meꞌe he hara, te auraꞌa, e ko ꞌite mai he aha te meꞌe he nou-nou ꞌāhani i taꞌe haka ꞌite mai: «ꞌIna ko nou-nou».
Mo taꞌe ai, paꞌi, o te haka tere iŋa mo haꞌatura, te hara he meꞌe mate. Te ꞌati nō, he toꞌo mai e te huru hara ōꞌoku i te roŋo nei «ꞌina ko nou-nou», he haka poreko ꞌi roto i a au i te nou-nou mo te meꞌe rahi nō atu meꞌe.
ꞌI te hora kai ꞌite ꞌana a au o ruŋa i te haka tere iŋa ꞌa Mōtē e riva-riva rō ꞌana a au e noho era, ki tōꞌoku manaꞌu. ꞌE, i ꞌite era a au o ruŋa, ꞌi rā hora i aŋi-aŋi iho ai e au he taŋata hara ꞌō tū au era
ꞌe e ꞌava-ꞌava rō ꞌana e noho era mai te ꞌAtua. Pē ira, te haka tere iŋa nei ꞌa Mōtē, he meꞌe mo maꞌu i a tātou a te ara o te ora, i riro ai he meꞌe mo maꞌu i a tātou ki te mate.
Pē nei te auraꞌa: ko toꞌo mai ꞌā e te huru hara o te taŋata i te haka tere iŋa ꞌa Mōtē, ko haꞌariro ꞌā pa he meꞌe ꞌāꞌana, mo reo-reo mai pē nei ē: mo haꞌatura ōꞌoku ki rā haka tere iŋa, he ravaꞌa e au i te ora ꞌāpī ꞌina he hopeꞌa raꞌa. ꞌE, i hopeꞌa ai, hai rā haka tere iŋa mau ꞌā, i haꞌataꞌa ai i a au mai muri i te ꞌAtua ꞌi te taꞌe ravaꞌa e au mo haꞌatura tahi.
Te parautiꞌa mau, te haka tere iŋa ꞌa Mōtē ꞌe te roŋo hāꞌaki o ruŋa he meꞌe riva-riva, tano ꞌe hopeꞌa o te moꞌa.
¿Te kī ia: o te meꞌe riva-riva nei i maꞌu i a au ki te mate? ¡Taꞌe pē ira! O te huru hara o tātou te maꞌu i a tātou ki te mate, ꞌe i meꞌe ai hai meꞌe riva-riva. Hai haka tere iŋa, paꞌi, ꞌa Mōtē e aŋi-aŋi ena i te taparahi-taꞌata o te meꞌe ena he hara.
A tātou e ꞌite rō ꞌana: te haka tere iŋa ꞌa Mōtē meꞌe riva-riva, he meꞌe vaꞌai e te Vārua o te ꞌAtua. ꞌE a au pa he taŋata ꞌina ōꞌoku pūai ꞌi muꞌa o te hara. E tuꞌu rō ꞌana a au pa he ꞌekaravo o te hara.
E tano rō ꞌā te mahana e māere rō ꞌana a au i tāꞌaku meꞌe aŋa. ꞌIna, paꞌi, a au he aŋa i tāꞌaku meꞌe riva-riva haŋa mo aŋa. He meꞌe hopeꞌa o tōꞌoku taꞌe haŋa tāꞌaku meꞌe aŋa.
ꞌI te taꞌe haŋa ōꞌoku mo aŋa i te meꞌe taꞌe tano aŋa e au, e takeꞌa ena pē nei ē: e peꞌe rō ꞌana a au ki te haka tere iŋa ꞌa Mōtē, ꞌe e ꞌite rō ꞌana e au meꞌe riva-riva.
ꞌE taꞌe ko au toe te meꞌe aŋa i rā meꞌe, he huru hara nei o roto i a au.
Ko ꞌite ꞌana a au ꞌina he meꞌe riva-riva poreko mai roto i tōꞌoku huru hara. Ka haŋa atu, paꞌi, a au mo aŋa i te meꞌe riva-riva, ꞌina ōꞌoku pūai mo aŋa i rā meꞌe.
ꞌIna a au he aŋa i te meꞌe riva-riva haŋa e au mo aŋa. He meꞌe rake-rake taꞌe haŋa e au mo aŋa tāꞌaku meꞌe aŋa.
Mo aŋa ia ōꞌoku i te meꞌe ꞌina e au he haŋa, taꞌe ko au toe ia te meꞌe aŋa i rā meꞌe, he huru hara nei o roto i a au.
Hora nei ko aŋi-aŋi ꞌana e au: ka haŋa atu a au mo aŋa i te meꞌe riva-riva, te meꞌe ravaꞌa nō mo aŋa he meꞌe rake-rake.
Hai māhatu a au e haŋa nei ki te ⸤haka tere iŋa o te ꞌAtua haka pāpaꞌi ki a Mōtē⸥.
Ka ai atu pē ira, ꞌi roto i a au te meꞌe haka tātake i tōꞌoku manaꞌu riva-riva: he huru hara o roto ōꞌoku, maꞌu i a au pa he taŋata puru ꞌāꞌana.
¡Ko te ꞌati ꞌō i a au! ¿Mā ꞌai au e haka eꞌa mai roto i te rima o te huru hara maꞌu i a au ki te mate?
Mo te ꞌAtua mau nō e haka eꞌa hai Ietū Kiritō, he Pūꞌoko Haka Tere o tātou, ꞌe ki a ia a au e māuru-uru nei. Hora nei e aŋi-aŋi riva-riva rō ꞌana e au: tāꞌaku meꞌe haŋa he haꞌatura ki te haka tere iŋa o te ꞌAtua haka pāpaꞌi ki a Mōtē, ꞌe, ꞌi te meꞌe ꞌina ōꞌoku pūai, he haꞌatura nō tāꞌaku aŋa ki te hara.
He kī takoꞌa e Ietū:  —Tētahi nuꞌu o te kona nei e takeꞌa rō i te tuꞌu iŋa mai hai pūai o te ⸤haka tere iŋa ꞌāpī o te ꞌAtua⸥ ꞌi raꞌe ki te rāua mate.
E ono mahana pe muꞌa mai tū meꞌe era, he iri a Ietū ki ruŋa i te maꞌuŋa ruŋa nui e tahi. Te nuꞌu nō i maꞌu ꞌi muri i a ia ko Pētero, ko ⸤Tanatiako⸥ ꞌe ko ⸤Iovani⸥. ꞌI ira i huru kē ai a Ietū ꞌi muꞌa i rā nuꞌu.
He ꞌuira he tea-tea tōꞌona kahu. Te tea-tea pē ira e ko ravaꞌa e te taŋata ki te hora hopeꞌa ka rahi atu te tata iŋa.
He takeꞌa e tū ŋā kope era i a ⸤ꞌĒria⸥ ꞌe i a ⸤Mōtē⸥ e vānaŋa ꞌana ki a Ietū.
He kī e Pētero ki a Ietū: «E te Maꞌori, ¡he riva nō ꞌō i ai ai a tātou ꞌi nei! Ki aŋa e toru pae-pae: e tahi mōꞌou, e tahi mo Mōtē ꞌe e tahi mo ꞌĒria».
Tū nuꞌu era ꞌa Ietū ko riꞌa-riꞌa atu ꞌā, ꞌe a Pētero kai aŋi-aŋi he aha tāꞌana meꞌe i kī.
E no-noho nō ꞌā rā nuꞌu, i puru rō ai e te raŋi ꞌe mai roto te reꞌo i kī ai: «He Poki nā ꞌāꞌaku, Poki haŋa rahi; e haꞌatura kōrua ki a ia».
He uꞌi-uꞌi ia rā nuꞌu a te tapa ꞌi rā hora ꞌe ꞌina e tahi meꞌe o muri i a rāua, ko Ietū mau nō.
I turu i oho era ananake mai ruŋa i rā maꞌuŋa, he kī e Ietū mo taꞌe ꞌaꞌamu e tahi nuꞌu o tū meꞌe takeꞌa era e rāua ꞌātā ki te ora iŋa haka ꞌou mai te mate o te ⸤Poki o te taŋata⸥.
Pē ira i taꞌe haka ꞌite ai i tū meꞌe era, ka ai atu ꞌai e ꞌui era ki a rāua ꞌā he aha te auraꞌa o tū meꞌe kī era e Ietū o ruŋa i te ora iŋa haka ꞌou o te Poki o te taŋata mai te mate.
He ꞌui ia e kuā Pētero ki a Ietū:  —¿He aha te ⸤maꞌori o te haka tere hūrio⸥ e kī ena: ꞌi raꞌe a ꞌĒria ka tuꞌu mai ena?
He kī e Ietū:  —He aŋi ꞌā ꞌi raꞌe a ꞌĒria ana tuꞌu mai; māꞌana e haka riva-riva i te meꞌe taꞌatoꞌa. ¿Taꞌe ꞌō e hāꞌaki rō ꞌā ꞌi ruŋa i te ⸤Pāpaꞌi Moꞌa⸥: te Poki o te taŋata e taꞌe haŋa rō e te nuꞌu, ꞌe, takoꞌa, e oꞌo rō te māui-ui ki roto i te ivi?
ꞌĪ a au he kī haka ꞌou atu: ko tuꞌu mai ꞌā a ꞌĒria, ꞌe ko aŋa ꞌana e te taŋata i te meꞌe nō era o rāua i haŋa ꞌi ruŋa i a ia, pa he meꞌe hāꞌaki ꞌi ruŋa i te Pāpaꞌi Moꞌa mo topa ki a ia.
I hoki era ki te kona ꞌi ira tāꞌana nuꞌu hāpī, he takeꞌa meꞌe rahi nō atu nuꞌu e taka-taka rō ꞌā ꞌi muri, ꞌe tētahi maꞌori o te haka tere hūrio e tātake ꞌana ki rā nuꞌu.
I takeꞌa era i a Ietū e te nuꞌu taꞌatoꞌa, he māere ꞌe he tāhuti ki muri he ꞌaroha.
He ꞌui e Ietū:  —¿He aha rā te meꞌe o kōrua e tātake ena?
He kī ia e te kope e tahi o rā kona:  —E te Maꞌori, ko maꞌu mai ꞌā a au i tāꞌaku poki; ko oꞌo ꞌā e te tātane ꞌe ꞌina he vānaŋa haka ꞌou.
Taꞌatoꞌa hora haka tere i a ia e te tātane, he ava ki ruŋa i te ꞌōꞌone, he hoa te kuta-kuta a te haha, he kiki-kiki ꞌe he ŋau i tōꞌona niho. Ko ani ꞌā a au ki te nuꞌu hāpī nei ꞌāꞌau mo haka eꞌa i te tātane mai roto i a ia, ꞌe ꞌina e rāua kai ravaꞌa.
He kī e Ietū:  —¡E te nuꞌu taꞌe ⸤haka moe i te manaꞌu⸥ ꞌi ruŋa i te ꞌAtua ē! ¡Pa he meꞌe ena: ka ai ka oho nō atu a au ꞌi muri i a kōrua ꞌātā ki te paꞌo iŋa o te ao, ko te taꞌe haka moe iŋa mai ꞌā kōrua i te manaꞌu ꞌi ruŋa i a au! ¿ꞌĀtā ki hē rā nei ka haꞌaoromaꞌi ka oho nō nei i a kōrua? Ka maꞌu mai te poki.
He maꞌu ia i tū poki era. I takeꞌa era e te tātane i a Ietū, he haka kiki-kiki i rā poki, he haka hiŋa ki raro, he haka teka-teka koia ko hoa i te kuta-kuta mai roto i te haha.
He ꞌui e Ietū ki te matuꞌa tane o rā poki:  —¿Mai ꞌaŋahē te meꞌe nei i haꞌamata ai?  He pāhono e tū matuꞌa era:  —Mai te ꞌiti-ꞌiti iŋa ꞌā.
I rahi rō te mahana i toꞌo mai e te tātane ena i tāꞌaku poki he haka hoa ki roto i te ahi ꞌe ki roto i te vai mo haka mate. ꞌO ira, mo ravaꞌa e koe mo haka ora i a ia, ka haka ꞌaroha ia koe i a māua ꞌe ka hāꞌūꞌū mai.
He kī e Ietū:  —¿He aha te vānaŋa ena: «mo ai e ravaꞌa rō e koe»? ¡Taꞌatoꞌa meꞌe e ravaꞌa nō e te kope haka moe i te manaꞌu ꞌi ruŋa i te ꞌAtua!
He kī ia e te matuꞌa o tū poki era hai reꞌo pūai:  —E haka moe rō ꞌana a au i tōꞌoku manaꞌu ꞌi ruŋa i te ꞌAtua. Ka haka haŋu mai koe i a au mo ꞌata haka moe ōꞌoku i te manaꞌu ꞌi ruŋa i a ia.
ꞌI te uꞌi o Ietū ko ꞌata rahi ko oho ꞌā te taŋata, he ture ki tū tātane era he kī:  —E te tātane taꞌe haꞌatiꞌa mo vānaŋa ꞌe mo ŋaroꞌa ē, ka eꞌa koe mai roto i te poki ena, ꞌe ꞌina koe ko uru haka ꞌou ki roto.
He ki-kiu tū tātane era, he haka kiki-kiki haka ꞌou i tū poki era. I oti era he eꞌa mai roto; i haka rē ai e tuꞌu rō ꞌā pa he meꞌe ena ē: ko mate ꞌā. ꞌE meꞌe rahi nuꞌu i kī ko mate ꞌā.
Ka ai atu pē ira, he ꞌa-ꞌaru e Ietū i te rima, he haka eꞌa ki ruŋa, ꞌe he māroa rō ꞌai rā poki.
I hini ꞌiti era he uru a Ietū ki roto i te hare e tahi. I topa era ko rāua nō ko tāꞌana nuꞌu hāpī, he ꞌui e rā nuꞌu ki a Ietū:  —¿He aha a mātou i taꞌe ravaꞌa ai mo haka eꞌa i rā tātane?
He pāhono e Ietū:  —Te tātane taꞌatoꞌa pūai pē rā hai pure nō ki te ꞌAtua ana haka eꞌa.
I oho era ananake mai rā kona, he vari he oho a Karirea. A Ietū ꞌina kai haŋa mo ꞌite e te nuꞌu ꞌai ira a ia
ꞌo te ai e hāpī ꞌana i tāꞌana nuꞌu. E kī era: «Te Poki o te taŋata e vaꞌai rō ki te rima o te taŋata, e tiŋaꞌi e haka mate rō ꞌe, ꞌi te toru mahana, he ora haka ꞌou».
ꞌIna he aŋi-aŋi ananake i te auraꞌa o tū vānaŋa era ꞌa Ietū ꞌe, ꞌi te riꞌa-riꞌa, ꞌina he haŋa mo ꞌui.
He tuꞌu ananake ki Kaperenāū. I uru era ki roto i te hare, he ꞌui e Ietū: «¿He aha te kōrua meꞌe e tātake e oho mai era ꞌi te ara?».
He haka kiva-kiva ananake ꞌo te ai e tātake ꞌā ko ai te meꞌe ꞌata hōnui o roto i a rāua.
He noho ia a Ietū, he raŋi ki tū nuꞌu hāpī era ꞌāꞌana e hoꞌe ꞌahuru mā piti mo haka hāhine, ꞌe he kī: «Te kope haŋa mo raꞌe ka haꞌariro i a ia mo hopeꞌa ꞌe mo tāvini o te taꞌatoꞌa».
He haka māroa ia e Ietū i te poki e tahi ꞌi muri i a ia ꞌi vāeŋa o te taꞌatoꞌa; he hapai ꞌe he kī:
«Te kope toꞌo ꞌe hāpaꞌo hai ꞌīŋoa ōꞌoku i te rua, ka ai atu i te poki e tahi pa he poki nei, e toꞌo ꞌana i a au; ꞌe te kope toꞌo i a au, taꞌe e toꞌo ꞌā i a au nō, e toꞌo takoꞌa ꞌana i te kope uŋa mai i a au».
He kī e Iovani:  —E te Maꞌori, ko takeꞌa ꞌā e mātou i te kope e haka eꞌa ꞌana i te tātane mai roto i te taŋata hai ꞌīŋoa ōꞌou. I kī rō e mātou mo taꞌe aŋa haka ꞌou. Taꞌe, paꞌi, a ia o roto i a tātou.
He pāhono e Ietū:  —E haka rē kōrua i a ia. ꞌIna e tahi kope aŋa i te mana hai ꞌīŋoa ōꞌoku kī i te vānaŋa taꞌe tano o ruŋa i a au.
Te kope ꞌina i a ia te haŋa mo haka hape i te tātou aŋa e hāꞌūꞌū mai ꞌana.
»ꞌĪ a au he kī atu: te taŋata vaꞌai atu, korohaŋa he hapaina vai mau nō ꞌo te ai o kōrua o te ⸤Kiritō⸥, pe muꞌa ka oho ena e ko taꞌe vaꞌai e te ꞌAtua ki rā taŋata hai meꞌe mo haka koa.
»Te ūtuꞌa o te ꞌAtua mo te taŋata haka hara i te kope taꞌe pūai rahi o te haka moe iŋa i tōꞌona manaꞌu ꞌi ruŋa i a au he ūtuꞌa ꞌata taparahi-taꞌata ki te ūtuꞌa he here hai māꞌea paŋahaꞌa ki te ŋao ꞌai ka hoa ki roto i te vaikava.
»Mo haka hara i a koe e tuꞌu rima e tahi, ka hore ka haka topa mai ruŋa i a koe; e hau rō atu, paꞌi, mōꞌou te ravaꞌa i te ora ꞌāpī ꞌina he hopeꞌa raꞌa vaꞌai e te ꞌAtua e tū-tuma rō ꞌā e tahi rima, ki te hoa i a koe ki roto i te pōꞌauahi, kona ꞌina he mate te ahi, e ai rō ꞌā ararua uꞌu rima. [
Kona ꞌina he mate te oꞌi-oꞌi ꞌe ꞌina he mate te ahi.]
»ꞌE mo haka hara i a koe e tuꞌu vaꞌe e tahi, ka hore ka haka topa mai ruŋa i a koe; e hau rō atu, paꞌi, mōꞌou te ravaꞌa i te ora ꞌāpī ꞌina he hopeꞌa raꞌa vaꞌai e te ꞌAtua hai vaꞌe e tahi, ki te hoa i a koe ki roto i te pōꞌauahi e ai rō ꞌā ararua uꞌu vaꞌe. [
Kona ꞌina he mate te oꞌi-oꞌi ꞌe ꞌina he mate te ahi.]
»ꞌE mo haka hara i a koe e tuꞌu mata e tahi, ka ka-karo ka hoa mai ruŋa i a koe; e hau rō atu, paꞌi, mōꞌou te oꞌo ki roto i te ao haka tere e te ꞌAtua e tahi nō mata, ki te ai ararua uꞌu mata ꞌe he hoa i a koe ki roto i te pōꞌauahi,
kona ꞌina he mate te oꞌi-oꞌi ꞌe ꞌina he mate te ahi.
»Te nuꞌu taꞌatoꞌa ka haka ꞌatu ena hai ahi, te auraꞌa, hai ꞌati, mo ꞌata haka pūai i te rāua haka moe iŋa i te manaꞌu ꞌi ruŋa i a au, pa he hoa iŋa i te kai hai miti mo haka nene.
Te miti, paꞌi, meꞌe riva-riva; ꞌe mo taꞌe maŋeo, ¿pē hē ia ana haka riva-riva haka ꞌou? A kōrua e hāpaꞌo ꞌo kore te kōrua maŋeo, ꞌe e noho hai haumārū ꞌi roto i a kōrua.
I ai rō te perofeta reo-reo ꞌi roto i te itaraera. Pē ira takoꞌa ꞌana ka ai ena te maꞌori reo-reo ꞌi roto i a kōrua. ꞌĒ-ē, e oꞌo rō atu ki roto i a kōrua, mā te taꞌe ꞌite e kōrua, ꞌe e hāpī e oho rō i te hāpī taꞌe parautiꞌa maꞌu i te taina mo haka tapa mai te ara parautiꞌa o te ꞌAtua. ꞌE te ŋā maꞌori reo-reo nei ꞌātā e hārui rō hai tuaꞌivi i te tātou Pūꞌoko Haka Tere ko Ietū Kiritō, kope ꞌauhau hai toto era ōꞌona mo haka eꞌa i a tātou mai roto i te hara. ꞌE, ꞌi te aŋa pē ira, e ko roa hia ka ravaꞌa ena e rāua i te ūtuꞌa o te ꞌAtua.
Ka ai atu pē ira, e rahi rō te nuꞌu ka aŋa takoꞌa ena i te meꞌe taꞌe tano aŋa e te ŋā maꞌori reo-reo era, ꞌe hai noho iŋa taꞌe tano o rā nuꞌu ka ai ena te vānaŋa taꞌe tano mo te ara parautiꞌa o te ꞌAtua.
ꞌI te nou-nou o te ŋā maꞌori reo-reo era, he uꞌi i te rāveꞌa mo ꞌata toꞌo i te moni mai i a kōrua hai hāpī reo-reo o rāua, hāpī poreko ꞌi roto i te rāua manaꞌu mau nō era. ꞌE mo te nuꞌu ena, ko ai era ꞌana te ūtuꞌa o te ꞌAtua mai muꞌa ꞌā, ꞌe a ia e ko taꞌe haka ūtuꞌa i a rāua.
Te ꞌAtua ꞌina kai haka rehu i te hara o te merahi aŋa i meꞌe taꞌe tano. Te meꞌe i aŋa: he ava i rā ŋā merahi ki roto i te pōꞌauahi, ꞌe i haka rē ai ꞌi roto i te pōꞌuri e here-here rō ꞌana hai vivi mo te mahana o te ture.
ꞌE ꞌina kai haka rehu takoꞌa i te hara o te nuꞌu aŋa i te meꞌe taꞌe tano o muꞌa ꞌā. Te meꞌe i aŋa: he uŋa mai ki ruŋa i te ao nei i te ꞌua taꞌe mo mahana haka ꞌou ꞌātā ki te roa mo emu o te meꞌe taꞌatoꞌa, ꞌe te taŋata i haka ora ko Nōē, he kope haka ꞌite o ruŋa i te noho iŋa tī-tika ki te mata o te ꞌAtua, ꞌe he nuꞌu haka ꞌou hoko hitu.
ꞌE te ŋā kona era ko ⸤Tōroma⸥ ꞌe ko ⸤Kōmora⸥ i haka ūtuꞌa rō e te ꞌAtua hai ahi ꞌātā ka topa rō he ꞌeo-ꞌeo, mo haka takeꞌa he aha te meꞌe mo topa ki te nuꞌu aŋa i te meꞌe taꞌe tano.
Te taŋata i ora o rā ŋā kona ko ⸤Rota⸥, he taŋata aŋa i te meꞌe tī-tika ki te mata o te ꞌAtua. A ia e taꞌe au rō ꞌana ꞌi te noho iŋa taꞌe tano o te nuꞌu taparahi-taꞌata o ira.
Te taŋata nei e māui-ui rō ꞌana te māhatu paurō te mahana e noho era ꞌi muri i rā nuꞌu e ŋaroꞌa era ꞌe e takeꞌa era i te meꞌe taꞌe tano aŋa e rāua.
Hai ŋā haꞌaauraꞌa nei e ꞌite ena e ai rō ꞌana te pūai o te ꞌAtua mo haka eꞌa mai roto i te ꞌati i te taŋata aŋa i te meꞌe tī-tika, ꞌe mo haka ūtuꞌa i te nuꞌu aŋa i te meꞌe taꞌe tano, nuꞌu e tiaki e oho ꞌā ki te mahana o te ture hopeꞌa.
Te nuꞌu ka ꞌata haka ūtuꞌa ena e te ꞌAtua he nuꞌu taꞌe moꞌa i a ia ꞌe he nuꞌu aŋa oho i te meꞌe pohe nō o te hakari. ꞌE te ŋā maꞌori reo-reo nei he nuꞌu pūꞌoko hio-hio, taꞌe raku i te rāua vānaŋa, ꞌe taꞌe riꞌa-riꞌa mo kī i te vānaŋa taꞌe tano mo te kope ꞌata hau rō atu ki a rāua.
ꞌE, ka ai atu i te merahi te parau ꞌe te pūai ꞌata hau rō atu ki te ŋā maꞌori reo-reo nei, ꞌina he vā-vā ꞌe he kī i te vānaŋa taꞌe tano ꞌi muꞌa o te ꞌAtua mo rā ŋā maꞌori.
Te nuꞌu nei pa he ꞌanimare taꞌe aŋi-aŋi e tahi meꞌe, ꞌanimare noho hai meꞌe ŋaroꞌa nō o te hakari, poreko mo ꞌa-ꞌaru mo tiŋaꞌi mo haka mate. Te nuꞌu nei he vānaŋa taꞌe tano nō te aŋa mo te meꞌe ꞌina he aŋi-aŋi e rāua ꞌe ka mate ena pa he ꞌanimare
koia ko ꞌamo i te ꞌati, he ꞌauhau o te meꞌe taꞌe tano i aŋa ki te tētahi. E koa rō ꞌana i te vaꞌai i a rāua ki te noho iŋa taꞌe tano ꞌātā ꞌi te ꞌōtea, ꞌe ꞌina he haꞌamā haka ꞌou. A rāua, ꞌi te hora hokorua atu ꞌi te kōrua ŋoŋoro, he ꞌati ꞌe he haꞌamā e tahi ꞌi te meꞌe taꞌe tano ꞌe reo-reo aŋa oho e rāua mo reka.
ꞌIna e tahi viꞌe taꞌe pohe e rāua mo moe; e ko rohi-rohi mo hara. Te aŋa nō he reo-reo ki te nuꞌu māhatu rehe-rehe; he ꞌaito mo te meꞌe he nou-nou; e ko taꞌe haka ūtuꞌa rāua e te ꞌAtua.
Ko oho ꞌana, paꞌi, a te ara kē mai te ara tī-tika o te ꞌAtua. Te meꞌe aŋa oho he meꞌe aŋa e te perofeta era ko ⸤Vārama⸥, poki ꞌa Vōtoro, ꞌi te hora haŋa mo aŋa i te meꞌe taꞌe tano mo ravaꞌa moni.
I ture rō ꞌo tōꞌona hara: o te muni mau ꞌā ōꞌona i ture i vānaŋa pa he taŋata, ꞌe ꞌina kai haka rē mo aŋa i tāꞌana meꞌe maꞌa-maꞌa manaꞌu era mo aŋa.
Te ŋā maꞌori reo-reo ena pa he pū vai ꞌina he vai o roto, pa he raŋi ena ꞌā e puhia ena ꞌi te tokerau, ꞌe te ūtuꞌa mo rāua he noho mau rō ꞌāvai ꞌi roto i te kona hopeꞌa o te pōꞌuri.
He teꞌo-teꞌo te aŋa o ruŋa i a rāua hai vānaŋa ꞌina e tahi auraꞌa. Hai meꞌe rake-rake mo te hakari ꞌe hai meꞌe taꞌe tano pohe nō o te hakari e aŋa ena mo haka huri i te manaꞌu o te nuꞌu aŋa riꞌa-riꞌa i eꞌa ai mai roto i te meꞌe taꞌe tano.
He kī nō te aŋa e tū ŋā maꞌori reo-reo ena: «Te nuꞌu oho mai a te ara o mātou ꞌina he kope mo kī pē hē a rāua ana haka tere». ꞌE te parautiꞌa, te ŋā maꞌori reo-reo nei he ꞌekaravo o te meꞌe taꞌe tano aŋa e rāua. Te taŋata taꞌatoꞌa, paꞌi, he ꞌekaravo o te meꞌe taꞌatoꞌa haka tere i a rāua.
Te nuꞌu eꞌa mai roto i te meꞌe taꞌe tano o te ao nei hai ⸤haka moe i te manaꞌu⸥ ꞌi ruŋa i te tātou Pūꞌoko Haka Tere ko Ietū Kiritō, kope haka eꞌa i a tātou mai roto i te ūtuꞌa o te hara, mo haka rē i a rāua mo haka tere haka ꞌou e rā ŋā meꞌe, ka hopeꞌa ena ꞌata peore ki tū roa raꞌe era.
I hau rō atu ꞌi te tano ꞌāhani i taꞌe ꞌite o ruŋa i te ara tī-tika o te ꞌAtua, ki te māhani ꞌe ꞌai ka hārui hai tuaꞌivi i te roŋo moꞌa o te ꞌAtua vaꞌai ki a rāua.
ꞌI ruŋa i a rāua i haka tano ai te parautiꞌa o te kī iŋa era pē nei ē: «He hoki he kai te paiheŋa i tōꞌona rua», ꞌe, «Te oru haka hopu iho he hoki he tū ꞌi roto i te rare-rare».
I oti era he takeꞌa e au i tū Māmoe era e kume ꞌā i te tāmaꞌu raꞌe o tū ŋā tāmaꞌu era e hitu. ꞌE he ŋaroꞌa e au e tahi o tū ŋā meꞌe ora era e hā e kī ꞌana hai reꞌo pūai tuꞌu pa he pātiri: «¡Ka oho mai!».
He uꞌi atu ia a au ko te hoi tea-tea e tahi, ꞌe te kope eke o ruŋa e maꞌu rō ꞌana i te teꞌa. He haka puꞌa i rā kope hai hei ꞌariki, ꞌe he oho he moto pa he kope rē, mo rē haka ꞌou ki te taŋata taꞌe haŋa ki a ia.
I kume era e te Māmoe i te rua tāmaꞌu, he ŋaroꞌa e au i te rua o tū ŋā meꞌe ora era e hā ka kī: «¡Ka oho mai!».
He eꞌa mai te hoi haka ꞌou e tahi, hoi mea-mea. ꞌE he vaꞌai ki te kope eke o ruŋa i rā hoi i te parau mo haka kore i te haumārū mai te ao, ki moto ai te taŋata ꞌe ki tīŋaꞌi-ŋaꞌi ai i a rāua. ꞌE he vaꞌai takoꞌa i te hoe roa-roa e tahi.
I kume era e te Māmoe i te toru tāmaꞌu, he ŋaroꞌa e au i te toru o tū ŋā meꞌe ora era e hā ka kī: «¡Ka oho mai!». He uꞌi atu a au ko te hoi ꞌuri-ꞌuri e tahi, ꞌe ꞌi te rima o te kope eke o ruŋa te hāito.
ꞌE mai te vāeŋa o tū ŋā meꞌe ora era e hā i ŋaroꞌa ai e au i te reꞌo e kī ꞌana: «E tahi mau nō kiro tariko mo te moni aŋa o te mahana e tahi, ꞌe e toru kiro sevara mo tū moni ꞌā; ꞌe ꞌina ko tōtōā i te tumu ꞌōrivo ꞌe i te tumu vino».
I kume era e te Māmoe i te hā tāmaꞌu, he ŋaroꞌa e au te kī iŋa o te hā o tū ŋā meꞌe ora era: «¡Ka oho mai!».
He uꞌi atu a au he hoi tōuamāmari e tahi, ꞌe te kope eke o ruŋa te ꞌīŋoa ko Mate. ꞌI tuꞌa ōꞌona e oho era te kope e tahi o te kona ko ꞌAre te ꞌīŋoa, he kona o te nuꞌu mate. I oho era he vaꞌai ki te ŋā kope nei i te parau mo tiŋaꞌi mo haka mate e tahi ꞌapa o te ꞌapa e hā o te taŋata taꞌatoꞌa o te ao hai tamaꞌi, hai maruaki, hai māui-ui ꞌe hai manu taehae.
I kume era e te Māmoe i te rima tāmaꞌu, he takeꞌa e au ꞌi raro o te ⸤fata⸥ i te vārua o te nuꞌu mā-mate, tiŋaꞌi e te nuꞌu ꞌo te haka ꞌite ꞌo te oho i te ⸤roŋo riva-riva o te ꞌAtua⸥ ꞌe ꞌo te maꞌu i rā roŋo pa he meꞌe o rāua.
Pē nei e kī pūai era: «E te Pūꞌoko Haka Tere moꞌa ꞌe parautiꞌa ē, ¿a hē koe ka haka ꞌauhau hai ūtuꞌa i te taŋata o te ao ꞌo te tiŋaꞌi i a mātou?».
He toꞌo mai ia he vaꞌai ki rā nuꞌu hai kahu tea-tea mo uru, ꞌe he kī mo haka ora mo oho nō ꞌātā ka tano tahi rō te rahi kī era e te ꞌAtua o te taina, taina ka mā-mate takoꞌa era pē rāua ꞌo te aŋa ki a ia.
I kume era e te Māmoe i te ono tāmaꞌu, he uꞌi atu a au ko mākenu-kenu tahi ꞌana te henua. Te raꞌā he ꞌuri-ꞌuri rō atu ꞌai, pa he kahu uru o te hove, ꞌe te māhina he mea-mea pa he toto.
Te hetuꞌu he vī-viri ki ruŋa i te henua, pa he viri iŋa ena o te pika mata mai ruŋa i te tumu ꞌi te hora ue-ue pūai e te tokerau.
Te raŋi he ŋaro pa he meꞌe ena ē: i taka pa he parau. Te maꞌuŋa ꞌe te motu taꞌatoꞌa he haka makenu mai te rāua kona.
Te ꞌariki taꞌatoꞌa o ruŋa i te henua he tē-tere he pī-piko ꞌi roto i te ꞌana ꞌe ꞌi roto i te vaha māꞌea o te kona maꞌuŋa ananake ko te nuꞌu hōnui, ko te nuꞌu pūꞌoko haka tere o te vaꞌehau, ko te nuꞌu ꞌono, ko te nuꞌu ai o te pūai mo haka tere i te taŋata, ko te ꞌekaravo ꞌe ko te taꞌe ꞌekaravo.
ꞌE pē nei e ohu e ani era ki te maꞌuŋa ꞌe ki te māꞌea:  «¡Ka viri ꞌe ka ꞌapi mai i a mātou, ꞌo takeꞌa rō e te Kope era o ruŋa i te pepe noho ꞌariki ꞌi te raŋi, ꞌo topa mai te riri o te Māmoe ꞌi ruŋa i a mātou!
Ko tuꞌu mai ꞌana, paꞌi, te mahana o te haka ūtuꞌa, ꞌe ꞌina e tahi kope mo haꞌaoromaꞌi».
I oho era he taka-taka te taŋata ka taꞌutini ka taꞌutini; ꞌi te rahi, he rei-rei i a rāua ꞌā. ꞌE a Ietū ꞌi raꞌe i haꞌamata i vānaŋa ai ki tāꞌana nuꞌu hāpī pē nei ē:  «E hāpaꞌo ꞌo riro kōrua nuꞌu riva a te haho nō pa he ⸤fariseo⸥. Te huru o rāua ꞌi roto i te taŋata pa he revaura e haka ahu ena i te haraoa mata.
ꞌĪ a au he kī atu: ꞌina e tahi meꞌe taꞌe haŋa mo ꞌite mo taꞌe ꞌite, ꞌe ꞌina e tahi meꞌe naꞌa mo taꞌe takeꞌa.
Te kōrua meꞌe vānaŋa ꞌi te pō, ka ꞌōtea ena, e ꞌite tahi rō, ꞌe te kōrua meꞌe vānaŋa ꞌi roto i te hare ꞌo ꞌite e te taŋata, mai te kona ruŋa nui ka ohu ka haka ꞌite ena.
»He kī atu a au, e kuā repahoa ē: ꞌina kōrua ko riꞌa-riꞌa ꞌi te nuꞌu te meꞌe mau nō o rāua mo tiŋaꞌi mo haka mate he hakari.
ꞌĪ a au he kī atu ko ai mau te meꞌe o kōrua mo riꞌa-riꞌa: e riꞌa-riꞌa ꞌi te kope taꞌe nō i a ia te parau mo tiŋaꞌi i te hakari, i a ia takoꞌa te parau mo hoa i te vārua ki roto i te pōꞌauahi. Ko rā kope te meꞌe o kōrua mo riꞌa-riꞌa.
»¿ꞌIna ꞌō he hoꞌo e rima manu riki-riki hai tara ꞌaurī e rua? Ka ai atu pē ira, ꞌina e tahi o rāua he rehu i te ꞌAtua.
ꞌE a kōrua taꞌatoꞌa mau ena ꞌā, ꞌātā ki te rauꞌoho i tataku tahi ai e ia. ꞌO ira, ꞌina ko riꞌa-riꞌa; a kōrua, mo te ꞌAtua, ꞌata hau rō atu ꞌi te hauhaꞌa ki te manu.
»ꞌĪ a au he kī atu: te kope kī ꞌi muꞌa i te taŋata e haŋa rō mai ꞌana ki a au, pē ira takoꞌa ꞌana a au, te ⸤Poki o te taŋata⸥, ka kī ena mōꞌona ꞌi muꞌa o te merahi o te ꞌAtua.
ꞌE te kope kī: ꞌina a ia he haŋa mai, pē ira takoꞌa ꞌana a au ka kī ena mo rā kope ꞌi muꞌa o te merahi o te ꞌAtua.
»Te ꞌAtua e haka kore nō i te hara o te nuꞌu vānaŋa taꞌe tano mo te Poki o te taŋata; ꞌe, te nuꞌu vānaŋa taꞌe tano mo te ⸤Vārua Maitai⸥ e ko haka kore e te ꞌAtua i te hara.
»ꞌI te hora mo maꞌu i a kōrua ki roto i te ⸤hare pure hūrio⸥, ki muꞌa o te pūꞌoko haka tere o te hare ture ꞌe o te nuꞌu ra-rahi, ꞌina ko riꞌa-riꞌa pē hē a kōrua ka vānaŋa ena mo eꞌa mai roto i te ꞌati ꞌe he aha te kōrua meꞌe mo kī.
Ka tuꞌu ena te hora mo vānaŋa o kōrua, mo te Vārua Maitai e kī atu pē hē ana kī».
E tahi taŋata o roto o te nuꞌu he kī ki a Ietū:  —E te Maꞌori, ka kī ki tōꞌoku taina mo vahi mai tōꞌoku o te hauhaꞌa haka rē mai e te māua matuꞌa.
He pāhono e Ietū:  —E hoa, ¿ꞌa ꞌai i vaꞌai mai i te parau mo vahi ōꞌoku i te kōrua hauhaꞌa?
ꞌE he kī takoꞌa:  —E hāpaꞌo kōrua e te nou-nou; taꞌe, paꞌi, ꞌi te rahi o te hauhaꞌa te ora o te taŋata.
He ꞌaꞌamu ia i te ꞌaꞌamu haꞌaauraꞌa nei:  «E tahi taŋata ꞌono, i ꞌoka era i tōꞌona henua, he topa te mau.
He noho rā taŋata he haka topa i tōꞌona manaꞌu: “¿He aha tāꞌaku meꞌe ka aŋa nei? ¿ꞌI hē a au ka hāpaꞌo nei i tāꞌaku kai rahi nei?”.
He kī ia ki a ia ꞌā: “¡Ko ꞌite ꞌana a au i tāꞌaku meꞌe mo aŋa! He haka marere a au i tāꞌaku ŋā karapone era mo aŋa i te karapone ꞌata nu-nui mo hāpaꞌo tahi o te kai ꞌe o tāꞌaku meꞌe taꞌatoꞌa.
Ki oti ka kī nei a au ki a au ꞌā: E hoa, meꞌe rahi taꞌa meꞌe hāpaꞌo ena mo te rahi o te matahiti. Ka haka ora ꞌi te hora ena, ka kai, ka unu ꞌe ka koa”.
»He kī ia e te ꞌAtua: “Ko te maꞌa-maꞌa i a koe. ꞌArīnā mau nei ꞌā ꞌi te pō ka mate koe; ꞌe taꞌa meꞌe taꞌatoꞌa hāpaꞌo ena, ¿mā ꞌai ka hopeꞌa ena?”.
»Pē ira e topa ena ki te taŋata haꞌaputu mōꞌona mau nō i te hauhaꞌa ꞌe ꞌina he manaꞌu ki te meꞌe haŋa o te ꞌAtua».
He kī ia a Ietū i te meꞌe nei ki tāꞌana nuꞌu hāpī:  «ꞌIna ko manaꞌu rahi kōrua o ruŋa o te meꞌe mo kai ꞌe o ruŋa o te kahu mo uru.
Taꞌe ꞌi te kai ꞌe ꞌi te kahu te taŋata e ora ena.
»E uꞌi rā te manu: ꞌina he ꞌoka ꞌe ꞌina he kato i te kai, ꞌe ꞌina takoꞌa he karapone o rāua mo haꞌaputu ꞌe mo hāpaꞌo o te kai. Ka ai atu pē ira, e vaꞌai rō ꞌana e te ꞌAtua hai kai. ꞌE, a kōrua, mo te ꞌAtua, ꞌata hau rō atu ꞌi te hauhaꞌa ki te manu.
»Ka manaꞌu rahi atu te taŋata mo hāpaꞌo i a ia ꞌo mate, ¿e ravaꞌa mau rō hō mo haka roa ꞌiti i tōꞌona noho iŋa ꞌi te ao nei?
Mo taꞌe ravaꞌa mo aŋa i rā meꞌe, he meꞌe hopeꞌa o te ꞌiti-ꞌiti, ¿he aha ia e manaꞌu rahi ena ki te tētahi atu meꞌe?
»E uꞌi rā pē hē e nu-nui e oho ena te tiare: ꞌina he aŋa ꞌe ꞌina he hiro i te hau mo aŋa i tōꞌona kahu. ꞌE, ka ai atu pē ira, ꞌina kai ai ꞌana te kope, ꞌātā te ꞌariki era ko ⸤Toromono⸥, ꞌi tōꞌona hauhaꞌa rahi era, i uru i te kahu nehe-nehe pa he tiare.
»Mo ai pē ira te ꞌAtua e haka nehe-nehe ena i te tiare o ꞌuta ꞌūaꞌa ꞌi ꞌaŋarīnā ꞌe mae-mae āpō, ¿pē hē ana taꞌe haka uru atu i a kōrua hai kahu, e te nuꞌu taꞌe haka moe riva-riva i te manaꞌu ꞌi ruŋa i te ꞌAtua ē?
»ꞌIna kōrua ko manaꞌu rahi o ruŋa i te meꞌe mo kai ꞌe o ruŋa i te meꞌe mo unu.
Ko te ŋā meꞌe ena te meꞌe manaꞌu rahi e te taŋata o te ao, ꞌe a kōrua e ai rō ꞌana te kōrua Matuꞌa, ꞌe e ꞌite rō ꞌana mo hāpaꞌo atu.
»ꞌO ira, e vaꞌai tahi te kōrua māhatu mo haka tere atu e te ꞌAtua, ꞌe māꞌana e vaꞌai atu i rā ŋā meꞌe.
»E te māmoe ꞌāꞌaku ē, ꞌina ko riꞌa-riꞌa ꞌo te taꞌe rahi o kōrua. ꞌI te riva rahi o te Matuꞌa ko haꞌataꞌa ꞌana i a kōrua mo haka tere ꞌi muri i a ia ꞌi tōꞌona haka tere iŋa ꞌāpī.
Te kōrua meꞌe e hoꞌo ꞌe e vaꞌai te moni ki te veve. Pē ira he ai te kōrua hauhaꞌa e ko pau ꞌi ruŋa i te raŋi, kona pa he pūtē ena ꞌā ka ꞌī atu, e ko paihi ki te hora hopeꞌa, kona e ko tuꞌu te toke-toke ꞌe te manuꞌino e ko kai.
Kona ena, paꞌi, ꞌi ira te kōrua hauhaꞌa, ꞌi ira takoꞌa te kōrua māhatu.
»E ai kōrua pa he nuꞌu tāvini haka pura i te hakariꞌi ꞌai ka tiaki ki te hoki iŋa o te taŋata haka aŋa i a rāua mai te ŋoŋoro hāipo-ipo, e rito rō ꞌā mo mātaki i te ꞌōpani ka pātōtō era.
—
¡Ko te koa ꞌō i te tāvini, ka tuꞌu era te taŋata ꞌāꞌana te haka aŋa, e ꞌa-ꞌara tahi nō ꞌā! ꞌĪ a au he kī atu: mo te taŋata mau era ꞌā ꞌāꞌana te haka aŋa, e haka noho i rā nuꞌu ꞌi ruŋa i te ꞌamuramaꞌa ꞌe e ao e vaꞌai hai kai.
¡Ko te koa ꞌō i a rāua ka ai atu ꞌahuru mā piti o te pō ꞌo ꞌi te popohaŋa e ꞌa-ꞌara nō ꞌā ka tuꞌu era te taŋata ꞌāꞌana te haka aŋa!
»Ka haka roŋo mai kōrua i te meꞌe nei: ꞌāhani e ꞌite rō e te hoa hare ꞌi te hora mo tuꞌu o te toke-toke, e ko haꞌuru ꞌo oꞌo ꞌo toke ꞌi tōꞌona hare.
ꞌO ira, e haka rito kōrua; te Poki o te taŋata e ko aŋi-aŋi hia e kōrua ka tuꞌu rō atu ena».
He ꞌui ia e Pētero:  —E Ietū, ¿te ꞌaꞌamu haꞌaauraꞌa ꞌaꞌamu mai ena e koe mo mātou nō, ꞌo mo te taꞌatoꞌa?
He kī e Ietū:  —E ai kōrua pa he tāvini haꞌatura ꞌe haka roŋo, haka pūꞌoko e te taŋata haka aŋa i a ia mo tuhaꞌa i te kai, ꞌi tōꞌona hora, ki te tētahi tāvini o te hare.
¡Ko te koa i rā tāvini ka tuꞌu era te taŋata ꞌāꞌana te haka aŋa, e aŋa ꞌana i te meꞌe taꞌatoꞌa kī mo aŋa!
ꞌĪ a au he kī atu: te taŋata era ꞌāꞌana te haka aŋa e haka rē rō ki rā tāvini i tōꞌona hauhaꞌa taꞌatoꞌa mo hāpaꞌo.
»ꞌE mo haꞌamata mo tōtōā e rā tāvini i te tētahi tāvini, mo noho mo kai ꞌe mo unu ka taꞌero rō ꞌi te manaꞌu iŋa pē nei ē: e ko hōrou e ko tuꞌu te taŋata era ꞌāꞌana te haka aŋa,
he kī atu a au: ꞌi te hora ꞌe ꞌi te mahana e ko ꞌite hia e rā tāvini, ka tuꞌu era rā taŋata haka aŋa era i a ia, he haka ūtuꞌa hai ūtuꞌa ena mo te tāvini taꞌe haka roŋo.
»Te tāvini ꞌite i te meꞌe haŋa o te taŋata haka aŋa i a ia ꞌe ꞌina he haꞌatura he aŋa i te meꞌe haŋa o rā taŋata e tiŋaꞌi e haka ūtuꞌa rahi rō.
Te tāvini aŋa i te meꞌe taꞌe tano ꞌi te taꞌe ꞌite he aha mau te meꞌe haŋa o te taŋata haka aŋa i a ia e ko haka ūtuꞌa rahi. Te kī: mo ai ꞌi ruŋa i te kope e tahi te riva rahi o te ꞌAtua, e rahi takoꞌa tōꞌona tāvini iŋa ki te ꞌAtua. ꞌE mo ai ꞌata rahi te riva rahi o te ꞌAtua, e ꞌata rahi takoꞌa tōꞌona tāvini iŋa ki a ia.
»I oho mai nei a au mo tutu i te henua hai ahi; ꞌe ¡ꞌāhani ꞌō ꞌī e hū mai nei!
E piri rō mai te ꞌati nui-nui, ꞌe ¡ko te mamae e maꞌu nei ꞌātā ka haka tano tahi rō rā ꞌati!
Ki te kōrua manaꞌu, ¿i oho mai nei au e maꞌu mai ꞌana i te haumārū ki ruŋa i te henua? Taꞌe pē ira. Hai au ka haꞌataꞌa ena te taŋata.
ꞌE mai te hora nei pe muꞌa ka oho ena, te nuꞌu hoko rima o te huaꞌai e tahi e haꞌataꞌa rō, hoko toru ka moto ena ki te ŋā kope era hoko rua, ꞌe hoko rua ka moto ena ki te ŋā kope era hoko toru.
Te matuꞌa tane e moto rō ki tāꞌana poki tane, te poki tane ki tōꞌona matuꞌa tane; te matuꞌa vahine e moto rō ki tāꞌana poki vahine, te poki vahine ki tōꞌona matuꞌa vahine; te māmā huŋavai e moto rō ki tōꞌona hunoŋa vahine, te hunoŋa vahine ki tōꞌona māmā huŋavai.
He kī haka ꞌou a Ietū ki te taŋata:  «E takeꞌa ena e kōrua ko eꞌa ꞌā te raŋi mai te pāꞌiŋa ŋaro o te raꞌā, he kī e kōrua he hoa te ꞌua, ꞌe he hoa.
ꞌE mo puhi o te tokerau mai te rua kona, he kī e kōrua he veꞌa-veꞌa, ꞌe he veꞌa-veꞌa mau ꞌā.
¡E te taŋata riva a te haho ē! Mo aŋi-aŋi e kōrua i te meꞌe o te raŋi ꞌe o te henua, ¿he aha ia e taꞌe aŋi-aŋi ena i te meꞌe aŋa e te ꞌAtua ꞌi te hora nei?
»¿He aha a kōrua e taꞌe uꞌi ena koiꞌite i hau ꞌi te tano mo haka riva-riva i a kōrua ki te ꞌAtua mai ai ꞌā te hora?
Pa he hora o te kope horo atu i a koe. E oho ꞌana a kōrua ki te hare ture, e uꞌi i te rāveꞌa mo haka kore i rā ture, ꞌo tuꞌu kōrua ki muꞌa o te pūꞌoko haka tere o te hare ture ꞌe ꞌo vaꞌai i a koe ki te mūtoꞌi mo puru.
ꞌĪ a au he kī atu: e ko eꞌa koe mai rā kona ꞌātā ki te ꞌauhau tahi iŋa ōꞌou i rā meꞌe».
Hora nei he pāhono atu au i te meꞌe pāpaꞌi ꞌui mai era e kōrua. I hau rō atu i te tano mo taꞌe ⸤hāipo-ipo⸥.
Te ꞌati nō, ꞌo hara i te hara he moe i te viꞌe i te kenu taꞌe o kōrua, e ai te kōrua viꞌe ꞌe te kōrua kenu.
Te nuꞌu hāipo-ipo e moe i te rāua kenu ꞌo i te rāua viꞌe. E ko tano mo taꞌe moe e te kenu i tāꞌana viꞌe ꞌe e te viꞌe i tāꞌana kenu.
Te hakari o te viꞌe hāipo-ipo taꞌe ōꞌona nō, o tāꞌana kenu takoꞌa, ꞌe te hakari o te kenu o tāꞌana viꞌe.
ꞌO ira, ꞌina e tahi o rāua mo kī ki te rua ꞌina he haŋa mo piri tane, mo taꞌe ai ꞌi raꞌe i haꞌaꞌau ai ararua mo taꞌe piri ꞌi te tētahi mahana mo pure ki te ꞌAtua. Ki oti rā ŋā mahana he piri haka ꞌou, ꞌo taꞌe ravaꞌa rō mo haka noho i te hakari ꞌe he haka hara e Rukifero.
Taꞌe e kī atu ꞌā ka tapu kōrua. Tāꞌaku kī: mo haŋa o kōrua mo tapu e tano nō mo aŋa pē ira.
ꞌĀhani ꞌō kōrua pē au ꞌā takoꞌa: ꞌina he viꞌe. ꞌE, ka ai atu pē ira, e ꞌite rō ꞌana a au: te ꞌAtua i aŋa ai i te taŋata taꞌe pē tū huru tahi ꞌā: tētahi i aŋa ai mo hāipo-ipo ꞌe tētahi mo taꞌe hāipo-ipo.
He kī atu a au ki te nuꞌu taureꞌa-reꞌa ꞌe ki te nuꞌu hove: i hau rō atu i te tano mo taꞌe hāipo-ipo o kōrua pē au.
ꞌE, mo taꞌe ravaꞌa mo haka noho i te meꞌe pohe e te hakari, e hāipo-ipo. I hau rō atu, paꞌi, i te tano mo hāipo-ipo ki te noho pa he taureꞌa-reꞌa pohe nō te aŋa ki te viꞌe ꞌo ki te taŋata.
Ki te nuꞌu hāipo-ipo he kī atu a au i te roŋo nei o te tātou Pūꞌoko Haka Tere: ꞌina he viꞌe hāipo-ipo ko haꞌataꞌa mai tāꞌana kenu.
ꞌE, mo haꞌataꞌa, ꞌina ko hāipo-ipo haka ꞌou ki te rua taŋata, ꞌo, mo haŋa ōꞌona, he hoki ki tāꞌana kenu. Pē ira takoꞌa ꞌana te kenu, ꞌina ko haꞌataꞌa mai tāꞌana viꞌe.
ꞌE ki te tētahi nuꞌu he kī atu a au, pa he meꞌe ꞌāꞌaku, taꞌe pa he vānaŋa o te tātou Pūꞌoko Haka Tere ko Ietū Kiritō: mo ai e tahi taina o roto i a kōrua tāꞌana viꞌe ꞌina he haka moe i tōꞌona manaꞌu ꞌi ruŋa i a Ietū, ꞌe ko te haŋa iŋa ꞌana rā viꞌe mo noho mo oho nō ararua, ꞌina rā taina ko haꞌataꞌa mai rā viꞌe.
ꞌE mo ai he viꞌe ko hāipo-ipo ꞌā ki te taŋata ꞌina he haka moe i tōꞌona manaꞌu ꞌi ruŋa i a Ietū, ꞌe ko te haŋa iŋa ꞌana rā taŋata mo noho mo oho nō ararua, ꞌina rā viꞌe ko haꞌataꞌa mai rā taŋata.
Te taŋata taꞌe haka moe i tōꞌona manaꞌu ꞌi ruŋa i a Ietū hāipo-ipo ki te viꞌe e haka moe rō ꞌā i te manaꞌu ꞌi ruŋa i a Ietū, he hāpaꞌo takoꞌa e te ꞌAtua ꞌo te ai ko hāipo-ipo ꞌā ki rā viꞌe; ꞌe te viꞌe taꞌe haka moe i tōꞌona manaꞌu ꞌi ruŋa i a Ietū he hāpaꞌo takoꞌa e te ꞌAtua ꞌo te ai ko hāipo-ipo ꞌana ki te taŋata e haka moe rō ꞌana i te manaꞌu ꞌi ruŋa i a Ietū. ꞌE he hāpaꞌo takoꞌa e te ꞌAtua i te rāua ŋā poki pa he ŋā poki ꞌāꞌana ꞌo te ai e tahi o rā ŋā matuꞌa o te ꞌAtua.
Te taŋata ꞌe te viꞌe taꞌe ⸤haka moe i te manaꞌu⸥ ꞌi ruŋa i a Ietū taꞌe haŋa mo noho mo oho nō ararua ko tāꞌana viꞌe ꞌo ko tāꞌana kenu haka moe i te manaꞌu ꞌi ruŋa i a Ietū, e haka rē mo oho. Mo topa o te meꞌe nei ki a kōrua ꞌina he ꞌati. Te meꞌe haŋa, paꞌi, o te ꞌAtua, he haumārū ꞌi roto i a kōrua.
Ka ai atu pē ira, te tano mau: ꞌina ko haꞌataꞌa mai te viꞌe mai te kenu, koiꞌite hai rā viꞌe ꞌo hai rā kenu haka moe era i te manaꞌu ꞌi ruŋa i a Ietū he eꞌa mai roto i te ūtuꞌa o te hara ꞌe he ravaꞌa i te ora ꞌāpī ꞌina he hopeꞌa raꞌa.
Huru kē huru kē te tātou noho iŋa i vaꞌai mai ai e te tātou Pūꞌoko Haka Tere ko Ietū Kiritō: kē mo taureꞌa-reꞌa, kē mo hāipo-ipo, kē mo ꞌekaravo, mo taꞌe ꞌekaravo, mo ⸤hūrio⸥ ꞌe mo taꞌe hūrio. ꞌE tāꞌana meꞌe haŋa: he noho he oho taꞌatoꞌa o tātou pa he hora kī mai era e ia ꞌi roto i te tātou māhatu mo haka moe i te manaꞌu ꞌi ruŋa i a Ietū. Ko te meꞌe nei te meꞌe hāpī e au ꞌi roto i te nūnaꞌa taꞌatoꞌa o te taŋata haka moe i te manaꞌu ꞌi ruŋa i a Ietū.
Pē nei te auraꞌa: te kope ko hore ꞌā te kiri o te kinoŋa ꞌi te hora kī e te ꞌAtua mo haka moe i tōꞌona manaꞌu ꞌi ruŋa i a Ietū, ꞌina ko kimi i te rāveꞌa mo naꞌa i rā meꞌe. ꞌE te kope kai hore te kiri o te kinoŋa ꞌi te hora kī e te ꞌAtua mo haka moe i tōꞌona manaꞌu ꞌi ruŋa i a Ietū, ꞌina te kope nei ko uꞌi mo hore i te kiri o tōꞌona kinoŋa.
Te meꞌe hauhaꞌa, paꞌi, mo te ꞌAtua, taꞌe he hore ꞌo he taꞌe hore o te kiri o te kinoŋa; he haꞌatura ki tāꞌana roŋo te meꞌe hauhaꞌa.
ꞌO ira, e noho e oho a tātou taꞌatoꞌa pa he hora kī mai era e te ꞌAtua ꞌi roto i te tātou māhatu mo haka moe i te manaꞌu ꞌi ruŋa i a Ietū.
Mo ai ōꞌou he ꞌekaravo ꞌi te hora haka moe i tuꞌu manaꞌu ꞌi ruŋa i a Ietū, nōatu. ꞌE, mo ai tāꞌue o te rāveꞌa mo eꞌa ōꞌou mai te rima o te taŋata haka aŋa atu, e eꞌa.
Te kope, paꞌi, he ꞌekaravo ꞌi te hora haka moe i te manaꞌu ꞌi ruŋa i a Ietū, hora nei, ko eꞌa ꞌana mai te pūai o te hara mo tāvini takoꞌa ki a Ietū, Pūꞌoko Haka Tere o tātou. ꞌE te kope taꞌe he ꞌekaravo ꞌi te hora haka moe i te manaꞌu ꞌi ruŋa i a Ietū, hora nei pa he ꞌekaravo o te ⸤Kiritō⸥.
Te ꞌAtua, paꞌi, hai mate iŋa era o tāꞌana Poki ko Ietū Kiritō ꞌi ruŋa i te tātaurō i ꞌauhau ai i a tātou māꞌana. ꞌO ira, ꞌina ko haꞌatiꞌa mo haka riro i a kōrua e te taŋata he ꞌekaravo o rāua.
E te taina, e noho e oho nō kōrua ꞌi muꞌa o te ꞌAtua pa he hora kī mau atu era ꞌā e ia ꞌi roto i te kōrua māhatu mo haka moe i te manaꞌu ꞌi ruŋa i a Ietū.
ꞌE, te nuꞌu taꞌe hāipo-ipo, ꞌina e tahi ꞌāꞌaku roŋo mo haka ꞌite ki a rāua vaꞌai mai e Ietū, Pūꞌoko Haka Tere o tātou. ꞌE, ka ai atu pē ira, a au pa he taŋata aŋa i tāꞌana meꞌe kī hai riva rahi o te ꞌAtua, he kī atu au i tōꞌoku manaꞌu.
Mōꞌoku, ꞌi te taꞌe au o te noho iŋa o te hora nei, i hau rō atu i te riva mo taꞌe hāipo-ipo o kōrua.
Te kope ai o tāꞌana viꞌe, ꞌina ko haꞌataꞌa mai muri i a ia. ꞌE mo taꞌe ai o tāꞌana viꞌe, ꞌina ko hāipo-ipo.
ꞌE, mo hāipo-ipo, taꞌe e hara ꞌā; ꞌe mo hāipo-ipo te viꞌe taureꞌa-reꞌa e tahi, taꞌe takoꞌa e hara ꞌā. Te meꞌe nō, mo hāipo-ipo he ꞌati taŋata te rāua meꞌe ka ꞌamo era, he meꞌe taꞌe haŋa ꞌāꞌaku mo topa atu ki a kōrua.
E te taina, tāꞌaku meꞌe haŋa mo kī atu: hora taꞌe rahi te hora toe o tātou mo aŋa ki te ꞌAtua. ꞌO ira, te nuꞌu hāipo-ipo e haka topa te hora mo aŋa ki te ꞌAtua, ka ai atu he nuꞌu hāipo-ipo a rāua.
Pē ira takoꞌa ꞌana te nuꞌu ꞌamo i te ꞌati, te nuꞌu koa ꞌi te rāua noho iŋa, te nuꞌu haꞌaputu i te taoꞌa mo rāua,
ꞌe te nuꞌu aŋa oho mo ravaꞌa moni ꞌi te ao nei. Taꞌe hai ŋā meꞌe taꞌatoꞌa nei o te ao ana taꞌe topa te kōrua hora mo aŋa ki te ꞌAtua. Te ŋā meꞌe taꞌatoꞌa nei, paꞌi, e ŋaro tahi rō koia ko te ao.
Te meꞌe haŋa ꞌāꞌaku: ꞌina ko ai te meꞌe o te ao nei mo manaꞌu rahi o kōrua. Te taŋata taureꞌa-reꞌa, ꞌi te ai hoko tahi nō, ꞌina e tahi meꞌe taꞌe haꞌatiꞌa i a ia mo aŋa ki te tātou Pūꞌoko Haka Tere, ꞌe, takoꞌa, mo haka koa.
ꞌE, te taŋata hāipo-ipo, te meꞌe manaꞌu rahi he meꞌe o te ao nei, ꞌe pē hē a ia ana haka koa i tāꞌana viꞌe.
Tōꞌona manaꞌu taꞌe e tahi mau nō he aŋa ki te ꞌAtua. Te viꞌe taureꞌa-reꞌa, ꞌi te ai takoꞌa ōꞌona hoko tahi nō, te meꞌe manaꞌu mau nō he vaꞌai i tōꞌona hakari ꞌe i tōꞌona vārua mo aŋa ki te ꞌAtua. ꞌE te viꞌe hāipo-ipo, he meꞌe o te ao te meꞌe manaꞌu rahi ꞌe pē hē a ia ana haka koa i tāꞌana kenu.
Taꞌe a au e kī atu ꞌā ꞌina kōrua ko hāipo-ipo. E kī atu ena a au i te meꞌe nei mo hāꞌūꞌū atu mo aŋa o kōrua i te meꞌe tī-tika ꞌe mo tano o kōrua mo tāvini ki te tātou Pūꞌoko Haka Tere hai manaꞌu mau nō e tahi.
Nā ꞌi roto i a kōrua te ŋāŋata ꞌina he aŋi-aŋi he aha te rāua meꞌe tano mo aŋa, ꞌi te meꞌe era ko haꞌamoꞌa-moꞌa era ꞌā i a rāua e te rāua matuꞌa e ŋā poki nō ꞌana. Mo manaꞌu e tahi o te ŋā nuꞌu nei: te meꞌe tano ꞌāꞌana mo aŋa he hāipo-ipo ki te viꞌe haka haꞌamoꞌa-moꞌa era ki a ia, ꞌo aŋa a ia i te meꞌe taꞌe tano ki rā viꞌe, ꞌe rā viꞌe ia ko tano ꞌā tōꞌona matahiti mo hāipo-ipo, e hāipo-ipo; taꞌe e hara ꞌana.
ꞌE mo ꞌite e tahi o te nuꞌu nei mo haka noho i te meꞌe pohe o te hakari, ꞌe he manaꞌu: tāꞌana meꞌe tano mo aŋa he taꞌe hāipo-ipo ꞌo te ai ꞌina a ia kai haŋa, ꞌe mo te viꞌe haka haꞌamoꞌa-moꞌa era ki a ia taꞌe he ꞌati te taꞌe hāipo-ipo o rāua, e tano nō ꞌā mo taꞌe hāipo-ipo.
Tāꞌaku kī: te taŋata manaꞌu mo hāipo-ipo ki tāꞌana viꞌe haka haꞌamoꞌa-moꞌa, e aŋa ꞌā i te meꞌe riva-riva, ꞌe te kope manaꞌu mo taꞌe hāipo-ipo, ꞌata hau te riva-riva.
Te viꞌe hāipo-ipo o tāꞌana kenu ꞌi te hora e ora nō ꞌā. ꞌE, mo mate o rā kenu, e tano nō rā viꞌe mo hāipo-ipo haka ꞌou. Te meꞌe nō, e hāipo-ipo ki te taŋata haka moe takoꞌa i tōꞌona manaꞌu ꞌi ruŋa i a Ietū.
Ka ai atu pē ira, ki tōꞌoku manaꞌu, i hau rō atu a ia ꞌi te koa mo taꞌe hāipo-ipo. E manaꞌu rō ꞌana a au: te meꞌe nei he meꞌe i haka manaꞌu mai e te ⸤Vārua Maitai⸥.
He oho ia tū manuꞌino era he māroa ꞌi te taha-taha tai. He uꞌi atu a au he manuꞌino taparahi-taꞌata haka ꞌou e tahi ka eꞌa mai roto i te vaikava. E hitu ōꞌona pūꞌoko ꞌe e hoꞌe ꞌahuru tara. ꞌI ruŋa i rā ŋā tara te hei, ꞌe ꞌi ruŋa i te pūꞌoko te ꞌīŋoa parauꞌino mo te ꞌAtua.
Te manuꞌino taparahi-taꞌata nei pa he manu ena ꞌā he leopardo . Te vaꞌe pa he vaꞌe ꞌā o te oso ꞌe te haha pa he haha ꞌā o te reone. He vaꞌai ki te manuꞌino nei e tū manuꞌino nui-nui mea-mea era i te pūai ꞌe i tōꞌona tōroꞌa ꞌariki era mo haka tere o rā manuꞌino pa he ꞌariki.
ꞌI ruŋa i te pūꞌoko e tahi o tū manuꞌino eꞌa nei mai roto i te vaikava te more ko ora ꞌā, more nui-nui taparahi-taꞌata mo mate, ꞌe ꞌina kai mate. I takeꞌa era e te taŋata taꞌatoꞌa o te ao, he māere tahi rō atu ꞌai ꞌe he peꞌe rō ꞌai ki rā manuꞌino.
He haꞌamuri tahi ananake ki tū manuꞌino nui-nui mea-mea era ꞌo te vaꞌai ki te manuꞌino taparahi-taꞌata eꞌa era mai roto i te vaikava i te parau mo haka tere, ꞌe he haꞌamuri takoꞌa ki rā manuꞌino koia ko kī e rā nuꞌu: «ꞌIna he rua kope pa he manuꞌino nei, ꞌe ꞌina he kope mo rē ki a ia».
Te ꞌAtua i haka rē nō i te manuꞌino eꞌa era mai roto i te vaikava mo kī i te meꞌe taꞌe tano ꞌe parauꞌino mōꞌona, ꞌe i haka rē takoꞌa nō mo haka tere pa he ꞌariki e maha ꞌahuru mā piti ꞌāvaꞌe.
ꞌE pē ira mau ꞌā i aŋa ai; i kī rō i te meꞌe taꞌe tano ꞌe parauꞌino mo te ꞌAtua, mo te kona haꞌamuri ki a ia ꞌe mo te nuꞌu taꞌatoꞌa noho ꞌi te raŋi.
I haꞌatiꞌa nō mo moto ki te nuꞌu o te ꞌAtua ꞌe mo rē ki a rāua. ꞌE i haꞌatiꞌa takoꞌa nō mo haka tere i te nuꞌu o te taꞌatoꞌa nō hau, ꞌarero ꞌe kona o te ao.
He haꞌamuri ia ki rā manuꞌino te taŋata taꞌatoꞌa te rāua ꞌīŋoa ꞌina o ruŋa i te puka pāpaꞌi o te ꞌīŋoa o te nuꞌu i a rāua te ora ꞌāpī ꞌina he hopeꞌa raꞌa. Te puka nei o te Māmoe tūtia era, ꞌe tōꞌona tūtia era ko haka tano era ꞌā mai te haꞌamata iŋa o te ao.
Te nuꞌu haŋa mo aŋi-aŋi e haka roŋo:
«Te nuꞌu ena mo puru, e maꞌu e puru rō;  ꞌe te nuꞌu ena mo mate hai hoe, hai hoe ka mate ena».  ꞌO ira, te nuꞌu haꞌataꞌa e te ꞌAtua māꞌana e ꞌite mo ꞌamo i te ꞌati topa ꞌi ruŋa i a rāua, ꞌe e haka moe e oho te manaꞌu ꞌi ruŋa i a Ietū.
I oti era he takeꞌa e au i te manuꞌino haka ꞌou e tahi ka eꞌa mai raro o te henua. Rā manuꞌino e ai rō ꞌā e rua tara tuꞌu pa he tara o te māmoe, ꞌe te vānaŋa iŋa pē tū manuꞌino nui-nui mea-mea era.
Te manuꞌino nei he rarovaꞌe o te manuꞌino eꞌa era mai roto i te vaikava, ꞌe ꞌāꞌana te haka tere i te taŋata peꞌe ki rā manuꞌino. ꞌE ꞌāꞌana takoꞌa te aŋa mo haꞌamuri o te taŋata taꞌatoꞌa o te ao ki tū manuꞌino ora era o te more.
Nei manuꞌino i aŋa rō i te mana ꞌe i te meꞌe mo māere o te taŋata, ꞌe ꞌātā i haka hoa rō i te ahi mai te raŋi.
Hai ŋā mana nei, mana haꞌatiꞌa era mo aŋa e ia hai ꞌīŋoa o tū manuꞌino eꞌa era mai roto i te vaikava, i reo-reo ai ki te taŋata. He uŋa ia i te nuꞌu nei he haka aŋa i te ꞌītoro pē rā manuꞌino mau ꞌā, manuꞌino taꞌe mate era ka ai atu i more rō ꞌi te more taparahi-taꞌata ꞌi te hoe.
Ki te manuꞌino eꞌa nei mai raro o te henua i vaꞌai ai i te pūai mo haka ora ꞌe mo haka vānaŋa i te ꞌītoro o tū manuꞌino era. ꞌE o rā ꞌītoro te uŋa te haka tiŋaꞌi i te nuꞌu taꞌatoꞌa taꞌe haꞌamuri ki a ia.
O tū manuꞌino eꞌa era mai raro o te henua i haka tāpaꞌo a te rima mataꞌu ꞌo a te tira i te nuꞌu taꞌatoꞌa, ka ŋā poki ꞌo ka paꞌari, ka ꞌono ꞌo ka veve, ka ꞌekaravo ꞌo ka taꞌe ꞌekaravo.
ꞌE ꞌina e tahi kope mo hoꞌo ꞌe mo hoꞌo mai, korohaŋa e tahi meꞌe, mo taꞌe maꞌu i rā tāpaꞌo, ꞌe rā tāpaꞌo he ꞌīŋoa o te manuꞌino eꞌa era mai roto i te vaikava, ꞌo he nūmera o tōꞌona ꞌīŋoa.
ꞌE mo aŋi-aŋi i te haꞌaauraꞌa o te nūmera o rā manuꞌino taparahi-taꞌata era, e ai i a koe te mārama-rama vaꞌai e te ꞌAtua. ꞌE te kope haŋa mo aŋi-aŋi e ꞌite mo haka tano-tano i rā nūmera ki te tiꞌaraꞌa tano mo aŋi-aŋi i rā ꞌīŋoa, he ꞌīŋoa o te taŋata e tahi. ꞌE rā nūmera he ono hānere ono ꞌahuru mā ono.
ꞌĪ a au he kī atu: e no-noꞌi, e ani, e pure ꞌe e māuru-uru ki te ꞌAtua mo te taŋata taꞌatoꞌa o te ao.
E pure mo te nuꞌu haka tere i te henua ꞌe mo te nuꞌu ra-rahi taꞌatoꞌa, ki noho riva-riva ai a tātou ꞌina e tahi ture, ki moꞌa ai ꞌe ki haꞌatura ai ki te ꞌAtua.
Te meꞌe nei he meꞌe riva-riva ꞌe he meꞌe haŋa o te ꞌAtua, kope toꞌo i a tātou mai roto i te ūtuꞌa o te hara ꞌe vaꞌai mai i te ora ꞌāpī ꞌina he hopeꞌa raꞌa.
A ia e haŋa rō ꞌana mo eꞌa o te taŋata taꞌatoꞌa mai roto i te ūtuꞌa o te hara ꞌe mo ravaꞌa i te ora ꞌāpī ꞌina he hopeꞌa raꞌa. E haŋa takoꞌa rō ꞌana te ꞌAtua mo ꞌite o te taŋata i te hāpī parautiꞌa pē nei ē:
Te ꞌAtua e tahi nō, ꞌe e tahi nō kope haka riva-riva i te taŋata ki te ꞌAtua, ko Ietū Kiritō.
ꞌO haka ūtuꞌa e te ꞌAtua i te taŋata, i vaꞌai ai a Ietū i a ia mo mate mo ꞌamo e ia i te ūtuꞌa o te hara.  Te meꞌe nei i topa ai ꞌi te hora kī e te ꞌAtua, ꞌe i haka ꞌite rō mai ki a tātou:  a ia e haŋa rō ꞌana mo eꞌa o te taŋata taꞌatoꞌa mai roto i te ūtuꞌa o te hara.
Mo haka ꞌite mo oho i te roŋo nei i uŋa ai i a au e te ꞌAtua, pa he taŋata maꞌuroŋo ꞌe pa he ⸤ꞌāpōtoro⸥, ꞌe i kī rō mai mo hāpī ki te nuꞌu taꞌe he hūrio o ruŋa i te haka moe iŋa i te manaꞌu ꞌi ruŋa i a Ietū ꞌe o ruŋa i te hāpī parautiꞌa o te ꞌAtua. Te meꞌe nei ꞌāꞌaku e kī atu ena he parautiꞌa, taꞌe he reo-reo.
Te meꞌe haŋa ꞌāꞌaku: e pure te ŋāŋata ꞌi te kona taꞌatoꞌa, e maꞌu i te rima a ruŋa mo pure ki te ꞌAtua hai māhatu maꞌitaki, taꞌe hai riri ꞌe taꞌe hai ꞌaka-ꞌaka o te manaꞌu.
ꞌE tāꞌaku meꞌe haŋa mo te ŋā viꞌe: e hāito e haka tano te uru iŋa o te kahu, te ha-hari iŋa o te rauꞌoho, ꞌe te huki iŋa o te piru ana vati-vati i a rāua, ꞌo taꞌe moꞌa rō e te taŋata.
Te haka tau iŋa mau hai huru o te meꞌe riva-riva aŋa, he meꞌe tano o te ŋā viꞌe haŋa mo moꞌa ꞌe mo haꞌamuri ki te ꞌAtua.
Te ŋā viꞌe e haka roŋo kiva-kiva i te hāpī o ruŋa i te vānaŋa o te ꞌAtua hai haŋa mo haꞌatura.
ꞌE ꞌina e au he haꞌatiꞌa i a rāua mo hāpī ꞌe mo haka tere i te ŋāŋata ꞌi roto i te nūnaꞌa taŋata haka moe i te manaꞌu ꞌi ruŋa i a Ietū. Te meꞌe haŋa he haka roŋo kiva-kiva nō o rāua.
ꞌI raꞌe, paꞌi, a ⸤ꞌĀtamu⸥ i aŋa ai e te ꞌAtua ki a ⸤Eva⸥.
ꞌE taꞌe ko ꞌĀtamu te meꞌe i haka roŋo ki te reo-reo ꞌa Rukifero, ko Eva; ꞌe, ꞌi te haka roŋo ki rā reo-reo, he hara rō ꞌai.
Te tano mau: e haka tere te ŋā viꞌe hai manaꞌu o te ꞌAtua ki moꞌa ai e te taŋata. E noho e hāpaꞌo i te rāua ŋā poki, e haka moe e oho i te rāua manaꞌu ꞌi ruŋa i a Ietū, e haŋa e oho ki te rua, ꞌe e haꞌatura e oho ki te ꞌAtua. Pē ira he haka eꞌa e te ꞌAtua mai roto i te ūtuꞌa o te hara.
E te taina, e haŋa rō ꞌana a au mo aŋi-aŋi riva-riva e kōrua o ruŋa i te meꞌe vaꞌai mai e te Vārua Maitai ki a tātou, ki te nuꞌu ⸤haka moe i te manaꞌu⸥ ꞌi ruŋa i a Ietū, mo aŋa i te aŋa o te ꞌAtua.
A kōrua ko ꞌite riva-riva ꞌana: hora era kai haka moe ꞌana i te manaꞌu ꞌi ruŋa i a Ietū, e haka rē nō ꞌana a kōrua i a kōrua mo haꞌamuri ki te ꞌītoro, ki te meꞌe reꞌo kore.
ꞌO ira e haŋa ꞌana a au mo ꞌite o kōrua: ꞌina e tahi kope haka tere e te Vārua Maitai tohu i a Ietū, ꞌe ꞌina e tahi kope taꞌe o te Vārua Maitai te haka tere kī: a Ietū he Pūꞌoko Haka Tere ōꞌona.
ꞌI roto i a tātou i te nūnaꞌa taŋata haka moe i te manaꞌu ꞌi ruŋa i a Ietū e ai rō ꞌā huru kē huru kē te meꞌe vaꞌai mai mo aŋa i te aŋa o te ꞌAtua. Ka ai atu pē ira, o te kope mau nō e tahi te vaꞌai mai, o te Vārua Maitai.
E ai takoꞌa rō ꞌā rauhuru rāveꞌa mo tāvini. Ka ai atu pē ira, ki te kope mau nō e tahi e tāvini ena, ki a Ietū Kiritō, he Pūꞌoko Haka Tere o tātou.
ꞌE, huru kē huru kē te meꞌe aŋa e tātou hai pūai o te ꞌAtua. Ka ai atu pē ira, o te kope mau nō e tahi te vaꞌai mai i rā pūai, o te ꞌAtua.
Hai meꞌe vaꞌai mai mo aŋa i te aŋa o te ꞌAtua e takeꞌa ena: o te Vārua Maitai te haka tere i a tātou. ꞌE nei ŋā meꞌe i vaꞌai mai ai ki a tātou e tahi e tahi mo te riva-riva o te nuꞌu taꞌatoꞌa haka moe i te manaꞌu ꞌi ruŋa i a Ietū.
O te Vārua Maitai te vaꞌai ki te tētahi taŋata i te pūai mo vānaŋa i te vānaŋa mārama-rama; ꞌe o te Vārua Maitai takoꞌa ꞌā te vaꞌai ki te rua i te pūai mo haka ꞌite i te meꞌe hōhonu o te ꞌAtua haka ꞌite e ia mau ꞌā ki rā taŋata.
O te Vārua Maitai te vaꞌai ki te tētahi taŋata i te pūai mo ꞌata haka moe i tōꞌona manaꞌu ꞌi ruŋa i a Ietū, ꞌe ki te tētahi haka ꞌou atu i te pūai mo haka ora i te māui-ui.
E ai rō ꞌā te nuꞌu i a rāua te pūai vaꞌai e te Vārua Maitai mo aŋa i te mana, ꞌe te nuꞌu i a rāua te pūai mo vānaŋa i te meꞌe haka ꞌite e te ꞌAtua. Ki te tētahi nuꞌu i vaꞌai ai e te ꞌAtua i te pūai mo ꞌite hoki te meꞌe vānaŋa e te rua he roŋo mau ꞌā o te ꞌAtua ꞌo he meꞌe o te tātane. ꞌE ki te tētahi haka ꞌou nuꞌu i vaꞌai ai i te pūai mo vānaŋa hai ꞌarero kē taꞌe ꞌite e rāua, ꞌe ki te tētahi haka ꞌou atu te pūai mo haka ꞌite i te auraꞌa o te vānaŋa kī hai rā ꞌarero.
O te Vārua Maitai mau ꞌā e tahi mau nō te vaꞌai i te ŋā meꞌe taꞌatoꞌa nei, ꞌe ꞌāꞌana te vaꞌai ki te kope nō era ꞌāꞌana i haŋa.
Te hakari, ka ai atu e rahi rō ꞌā te kona, he meꞌe mau nō e tahi. Pē ira takoꞌa te Kiritō koia ko te nuꞌu taꞌatoꞌa haka moe i te manaꞌu ꞌi ruŋa i a ia he meꞌe e tahi mau nō.
Taꞌatoꞌa o tātou ko ⸤papatito⸥ tahi ꞌana hai tū Vārua ꞌā mo riro he hakari mau nō e tahi, ka ⸤hūrio⸥, ka taꞌe hūrio, ka ꞌekaravo, ꞌe ka taꞌe ꞌekaravo. ꞌE ki te taꞌatoꞌa o tātou ko vaꞌai mai ꞌana i tū Vārua Maitai ꞌā.
Te hakari meꞌe rahi nō atu kona, taꞌe e tahi mau nō.
Mo kī o te vaꞌe pē nei ē: «ꞌI te taꞌe ai ōꞌoku he rima, taꞌe ia a au he kona o te hakari», taꞌe ꞌo te kī pē ira ana taꞌe ai o te hakari.
ꞌE mo kī o te tariŋa pē nei ē: «ꞌI te taꞌe ai ōꞌoku he mata, taꞌe a au o te hakari», taꞌe ꞌo te kī takoꞌa pē ira ana taꞌe ai o te hakari.
ꞌĀhani te hakari taꞌatoꞌa he mata, e ko ŋaroꞌa e tātou te vānaŋa. ꞌE ꞌāhani i ai he tariŋa, e ko ŋaroꞌa e tātou te hauꞌa.
Te ꞌAtua meꞌe rahi nō atu kona o te hakari i aŋa ai ꞌe i haka rē ai i rā ŋā kona ꞌi te kona manaꞌu e ia e tano rō ꞌā.
ꞌĀhani e tahi mau nō kona o te hakari, taꞌe ia he hakari.
Ka ai atu meꞌe rahi kona o te hakari, te hakari he meꞌe e tahi mau nō.
Te mata e ko tano mo kī ki te rima: «¿Mo aha koe ꞌāꞌaku?», ꞌe mo kī takoꞌa pē ira e te pūꞌoko ki te vaꞌe.
Te parautiꞌa, te ŋā kona ena o te hakari e tuꞌu rō ꞌana pa he kona rehe-rehe, taꞌe hauhaꞌa, he kona hopeꞌa o te hauhaꞌa mo te hakari.
Te kona o te hakari manaꞌu e tātou e ko tano mo takeꞌa, he ꞌapi riva-riva hai kahu;
ꞌe te kona ꞌina he ꞌati mo takeꞌa, ꞌina he hāpaꞌo pē ira. Te ꞌAtua ko popo ꞌana i te kona taꞌatoꞌa o te hakari ꞌi te rāua kona ꞌe ko vaꞌai mai ꞌana ki a tātou i te haŋa mo moꞌa ꞌe mo hāpaꞌo riva-riva i te kona manaꞌu e tātou ꞌina e tahi hauhaꞌa.
I aŋa ai pē ira mo aŋa tahi o rā ŋā kona pa he meꞌe mau nō e tahi ꞌe mo hāpaꞌo i a rāua.
E ꞌati ena e tahi kona o te hakari, taꞌatoꞌa nō kona o te hakari e maꞌu ena i rā ꞌati, ꞌe e moꞌa ena, taꞌatoꞌa nō e koa ena.
Te meꞌe nei ꞌāꞌaku e haŋa nei mo haka aŋi-aŋi atu: te nūnaꞌa taŋata haka moe i te manaꞌu ꞌi ruŋa i a Ietū he hakari o te ⸤Kiritō⸥, ꞌe e tahi e tahi o te nuꞌu nei he kona o rā hakari koia ko tāꞌana aŋa.
ꞌE te meꞌe haŋa o te ꞌAtua mo te hakari nei: he nuꞌu mo ⸤ꞌāpōtoro⸥, te raꞌe; he nuꞌu mo vānaŋa i te meꞌe haka ꞌite e ia, te rua; ꞌe te toru he maꞌori hāpī; takoꞌa he nuꞌu mo aŋa i te mana, he nuꞌu mo haka ora i te māui-ui, he nuꞌu mo hāꞌūꞌū ki te rua, he nuꞌu mo haka tika i te taŋata ꞌi te aŋa, ꞌe he nuꞌu mo vānaŋa i te ꞌarero kē taꞌe ꞌite e rāua.
ꞌE taꞌe taꞌatoꞌa o te nuꞌu haka moe i te manaꞌu ꞌi ruŋa i a Ietū he ꞌāpōtoro, ꞌe he nuꞌu vānaŋa i te meꞌe haka ꞌite e te ꞌAtua. Taꞌe taꞌatoꞌa he maꞌori hāpī ꞌe he nuꞌu aŋa i te mana.
Taꞌe taꞌatoꞌa e ai rō ꞌā te pūai mo haka ora i te māui-ui. ꞌE, takoꞌa, taꞌe taꞌatoꞌa e vānaŋa rō ꞌā i te ꞌarero kē taꞌe ꞌite e rāua, ꞌe taꞌe taꞌatoꞌa e ꞌite rō ꞌana mo haꞌaauraꞌa i te vānaŋa kī hai rā ꞌarero.
ꞌO ira, e haŋa tātou mo ai i a tātou te meꞌe hopeꞌa o te hauhaꞌa o te meꞌe vaꞌai e te Vārua Maitai mo aŋa i te aŋa o te ꞌAtua. ꞌE, hora nei, ꞌī a au he haka ꞌite atu i te meꞌe ꞌata hau rō atu i te hauhaꞌa ki tū ŋā meꞌe taꞌatoꞌa ena.
He haꞌamata a Ietū he vānaŋa hai ꞌaꞌamu haꞌaauraꞌa. He kī:  «E tahi taŋata he ꞌoka i te vino ꞌe he puru hai ꞌāua. He aŋa i te kona mo aŋa o te ꞌava ꞌe he haka tuꞌu i te kona ruŋa nui mo ꞌauario. I oti era he haꞌaꞌau ananake ko te nuꞌu ꞌoka kai mo aŋa e rā nuꞌu i rā henua ꞌe mo ꞌauhau ki a ia i te ꞌapa vino tano māꞌana mo te hoa henua. He haka rē ia ki rā nuꞌu ꞌe he eꞌa he oho rō ꞌai.
»I tano era te ꞌāvaꞌe mo kato, he uŋa e tū taŋata era i te tāvini ki rā kona mo kī ki rā nuꞌu mo vaꞌai i tū ꞌapa vino era ꞌāꞌana.
He toꞌo mai e rā nuꞌu ꞌoka kai hāpaꞌo era i te vino he tiŋaꞌi ka piꞌi-piꞌi rō i rā tāvini, ꞌe ꞌai ka haka hoki ꞌina he meꞌe maꞌu o te rima.
»He uŋa e tū taŋata era i te tāvini haka ꞌou e tahi. He vā-vā e tū ŋāŋata ꞌoka kai era ꞌe he tiŋaꞌi he ŋaꞌaha te pūꞌoko.
»He uŋa ia i te toru kope. He tiŋaꞌi he haka mate. Meꞌe rahi nō atu tāvini i uŋa haka ꞌou; tētahi i tiŋaꞌi, ꞌe tētahi atu i tiŋaꞌi i haka mate e rā nuꞌu.
»E tahi nō ia kope toe o rā taŋata mo uŋa: he poki ꞌāꞌana, poki haŋa rahi. ꞌI te hora hopeꞌa he uŋa i rā poki koia ko manaꞌu: “He moꞌa rā i tāꞌaku poki”.
»I takeꞌa era e tū nuꞌu ꞌoka kai hāpaꞌo vino era i rā poki, he kī ki a rāua ꞌā: “Ko te kope era te kope ki a ia ka topa ena te henua nei; ki tiŋaꞌi ki haka mate, ki topa rō mai ai te kona nei mo tātou”.
»He ꞌa-ꞌaru ia i tū poki era, he tiŋaꞌi he haka mate ꞌe he hoa i te hakari ki haho o tū kona ꞌoka vino era.
»Iā. Ki te kōrua manaꞌu, ¿he aha te meꞌe ka aŋa era ki rā nuꞌu e te taŋata era ōꞌona rā henua? ꞌĪ a au he kī atu: he tiŋaꞌi i rā nuꞌu he haka mate, ꞌe he vaꞌai i rā henua ki te tētahi nuꞌu mo hāpaꞌo.
»¿Kai taiꞌo ꞌana ꞌō kōrua i te meꞌe hāꞌaki ꞌi ruŋa i te ⸤Pāpaꞌi Moꞌa⸥? Pē nei e kī ena:  “Te māꞌea taꞌe haŋa era e te nuꞌu aŋa hare  ko riro ꞌana he māꞌea matuꞌa haka noho hare.
O te ꞌAtua i aŋa pē ira,  ꞌe ki te mātou mata he meꞌe nui-nui e tahi”».
ꞌI te ꞌite e te nuꞌu ra-rahi o te ⸤hūrio⸥ o ruŋa i a rāua rā ꞌaꞌamu, he haŋa mo ꞌa-ꞌaru mo puru i a Ietū. ꞌE, ꞌi te riꞌa-riꞌa ꞌi te nuꞌu, kai ꞌa-ꞌaru; he eꞌa he oho rō ꞌai rā nuꞌu ra-rahi era.
He uŋa ia e rā nuꞌu i te tētahi ⸤fariseo⸥ ꞌe i te nuꞌu ꞌa ⸤ꞌErore⸥ ki muri i a Ietū mo uꞌi i te rāveꞌa mo kī e Ietū i te vānaŋa taꞌe tano mo te rāua haka tere iŋa; pē ira he ravaꞌa e rāua i te ꞌōtohe mo tuhi i te hape.
He kī e rā nuꞌu:  —E te Maꞌori, ko ꞌite ꞌana a mātou: taꞌa meꞌe kī he parautiꞌa. ꞌIna koe he haka tano i a koe ki te vānaŋa kī e te nuꞌu, ꞌe ꞌina koe he vānaŋa mo haka koa i a rāua. Te meꞌe hāpī ꞌāꞌau he ara parautiꞌa o te ꞌAtua. Ki tuꞌu manaꞌu, ¿ko tano mau ꞌā a tātou e ꞌauhau nei i te moni kī mo ꞌauhau ki te ꞌariki o te rōmano? ¿E ꞌauhau ꞌo ꞌina?
ꞌI te ꞌite e Ietū: rā nuꞌu he nuꞌu riva a te haho nō, he kī:  —¿He aha kōrua e aŋa mai ena i te meꞌe mo kī atu ōꞌoku i te vānaŋa hape? Ka maꞌu mai rā e tahi ⸤renario⸥.
He maꞌu i tū tara ꞌaurī era ꞌe he kī e Ietū:  —¿O ꞌai te ꞌāriŋa nei ꞌe te ꞌīŋoa pāpaꞌi nei o ruŋa?  He pāhono e rā nuꞌu:  —O te ꞌariki o te rōmano.
He kī ia e Ietū:  —Ka vaꞌai ki te ꞌariki rōmano te meꞌe o te ꞌariki rōmano, ꞌe ki te ꞌAtua te meꞌe o te ꞌAtua.  ꞌE he māere ananake ꞌi tū pāhono era.
He oho ia te tētahi nuꞌu ⸤saruseo⸥ mo vānaŋa ki a Ietū. Ki te rāua kī ꞌina he taŋata he ora haka ꞌou mai te mate. ꞌO ira i kī ai ki a Ietū i te meꞌe nei:
—E te Maꞌori, pē nei a ⸤Mōtē⸥ i pāpaꞌi ai: mo mate o te taŋata ⸤hāipo-ipo⸥ e tahi ꞌe ꞌina kai ai te poki ararua ko tāꞌana viꞌe, te taina tane o rā kope e hāipo-ipo ki rā viꞌe mo ai o te poki mo maꞌu i te ꞌīŋoa o rā taina mate era ꞌe mo ai o tōꞌona hakaara.
»ꞌI muꞌa ꞌā i ai rō e hitu taina tane. Te kope raꞌe he hāipo-ipo ꞌe, kai ai te poki, i mate rō ai.
He hāipo-ipo te rua ki tū hove era, ꞌe he mate takoꞌa kai ai hia te poki. Pē tū meꞌe ꞌā i topa ai ki te toru,
ꞌe ki te taꞌatoꞌa o rā ŋā taina: he hāipo-ipo ki rā viꞌe ꞌe he mā-mate ꞌina kai ai te poki. I oho era he mate takoꞌa rā viꞌe.
»Iā. ꞌI te hora o te taŋata mo ora mai te mate, ana topa tāꞌue rā meꞌe, o roto o rā ŋā taina, ¿ꞌa ꞌai mau rā viꞌe? A hi-hitu, paꞌi, i hāipo-ipo ai ki tū viꞌe ꞌā.
He pāhono e Ietū:  —E hape rō ꞌā te kōrua manaꞌu ena pē nei ē: ꞌina he taŋata mate he ora haka ꞌou, he taꞌe ꞌite o kōrua i te meꞌe hāꞌaki ꞌi ruŋa i te Pāpaꞌi Moꞌa ꞌe i te roa o te pūai o te ꞌAtua.
Ka ora ena te taŋata mai te mate, he noho pa he merahi o te raŋi, ꞌina he hāipo-ipo.
»ꞌE te ora o te taŋata mai te mate, ¿taꞌe ꞌō ko taiꞌo ꞌā e kōrua ꞌi ruŋa i te puka pāpaꞌi e Mōtē o ruŋa o te tumu ura ꞌi te ahi? Pē nei i kī ai e te ꞌAtua ki a Mōtē mai roto i rā tumu: “A au he ꞌAtua, kope ki a ia e haꞌamuri ena e te kōrua tupuna ko ⸤ꞌAparahama⸥, ko Itaꞌata ꞌe ko Hākovo”. I kī ai i te vānaŋa nei ko mate era ꞌā rā nuꞌu.
Te ꞌAtua, paꞌi, he ꞌAtua o te nuꞌu ora. ꞌO ira ko hape riva-riva ꞌā te kōrua manaꞌu ena.
E tahi ⸤maꞌori o te haka tere hūrio⸥ ŋaroꞌa i tū vānaŋa era, i uꞌi era ko tano riva-riva ꞌā te pāhono ꞌa Ietū, he haka hāhine he ꞌui:  —¿Ko roŋo hē o te ꞌAtua te roŋo hopeꞌa o te nui-nui?
He pāhono e Ietū:  —Te roŋo hopeꞌa o te nui-nui o roto o te roŋo taꞌatoꞌa ko te meꞌe kī era e Mōtē ꞌi ruŋa i te Pāpaꞌi Moꞌa: «E te itaraera ē, e tahi mau nō ꞌAtua, ko Iehoha, Pūꞌoko Haka Tere o tātou.
ꞌO ira, e haŋa koe ki tuꞌu ꞌAtua hai haŋu taꞌatoꞌa o tuꞌu māhatu, o tuꞌu vārua, o tuꞌu manaꞌu ꞌe o tuꞌu pūai».
ꞌE te rua roŋo hopeꞌa o te nui-nui: «E haŋa koe ki te rua pa he haŋa iŋa ena ꞌā ōꞌou ki a koe». ꞌIna he roŋo haka ꞌou i hau ꞌi te nui-nui ki te ŋā roŋo nei.
He kī e tū maꞌori era:  —He aŋi ꞌā tāꞌau, e te Maꞌori ē. He parautiꞌa taꞌa meꞌe kī mai ena: e tahi mau nō ꞌAtua, ꞌina he rua.
ꞌE te haŋa iŋa ki te ꞌAtua hai haŋu taꞌatoꞌa o te māhatu, o te manaꞌu, ꞌe o te pūai, ꞌe te haŋa ki te rua pa he haŋa iŋa ena ꞌā ōꞌou ki a koe, i hau rō atu i te hauhaꞌa ki te meꞌe taꞌatoꞌa tutu ꞌe tūtia ki te ꞌAtua.
I ŋaroꞌa era e Ietū hai manaꞌu riva-riva i pāhono ai e tū maꞌori era, he kī:  —Ko hāhine ꞌā koe mo oꞌo ki roto i te ⸤haka tere iŋa ꞌāpī o te ꞌAtua⸥.  ꞌE, ꞌi te tano o te pāhono ꞌa Ietū, ꞌina e tahi kope i ꞌui haka ꞌou e tahi meꞌe.
E hāpī nō ꞌā a Ietū ꞌi te Kona Haꞌamuri ꞌAtua, he kī:  «Ko ꞌite ꞌana a kōrua: te maꞌori o te haka tere hūrio e kī rō ꞌana: mai i a ⸤Tāvita⸥ te Kiritō ka haka ara ena.
ꞌE, ka ai atu pē ira, i kī rō e Tāvita ꞌi te hora haka vānaŋa i a ia e te ⸤Vārua Maitai⸥ pē nei ē:  “ꞌA Iehoha te ꞌAtua i kī rō ki tōꞌoku Pūꞌoko Haka Tere:  ‘Ka noho koe ꞌi tōꞌoku pāꞌiŋa mataꞌu  ꞌātā ka haka rē rō e au i te nuꞌu taꞌe haŋa atu ki a koe ꞌi raro o tuꞌu vaꞌe’”.
»Hai kī o Tāvita i te vānaŋa era mo te Kiritō, e ꞌite nei e tātou: te Kiritō taꞌe nō he hakaara o Tāvita».  ꞌE nuꞌu rahi te nuꞌu o ira i haka roŋo hai koa i te vānaŋa ꞌa Ietū.
E hāpī nō ꞌā a Ietū ki te nuꞌu he kī:  «E uꞌi kōrua ꞌo riro pa he maꞌori o te haka tere hūrio, nuꞌu haŋa mo hāꞌere e uru rō ꞌā i te kahu ro-roa mo haka tuꞌu pa he nuꞌu hōnui ꞌe mo ꞌaroha e te taŋata ꞌi te ara pa he ꞌariki.
He uꞌi nō te aŋa mo noho e rāua i te pepe o te nuꞌu hōnui o roto i te ⸤hare pure hūrio⸥ ꞌe o te kona ŋoŋoro.
He toꞌo nō te aŋa i te hauhaꞌa o te ŋā viꞌe hove mo rāua, ꞌe mo naꞌa i rā meꞌe taꞌe tano aŋa era e rāua, he haka roa-roa te pure iŋa ꞌi muꞌa o te taŋata mo haka tuꞌu i a rāua pa he nuꞌu riva. ꞌĪ a au he kī atu: ꞌata paŋahaꞌa te ūtuꞌa ka topa ena ki rā ŋā nuꞌu».
ꞌI te mahana e tahi e noho rō ꞌā a Ietū ꞌi muꞌa o te ꞌavahata ha-haꞌo moni ꞌi te Kona Haꞌamuri ꞌAtua, e uꞌi ꞌā pē hē te nuꞌu e ha-haꞌo era i te moni. He takeꞌa meꞌe rahi nuꞌu ꞌono e ha-haꞌo ꞌā meꞌe rahi nō atu moni.
E noho e uꞌi nō ꞌā a Ietū i tuꞌu rō ai e tahi viꞌe hove veve, he ha-haꞌo e rua tara ꞌaurī taꞌe hauhaꞌa rahi.
He raŋi ia e Ietū ki tāꞌana nuꞌu hāpī mo haka hāhine ꞌe he kī:  —ꞌĪ a au he kī atu: i hau rō atu ꞌi te hauhaꞌa, ki te ꞌAtua, te moni vaꞌai e te viꞌe hove veve era ki te moni vaꞌai e te tētahi nuꞌu era.
Te nuꞌu taꞌatoꞌa era, paꞌi, hai tara e topa rō ꞌā i a rāua i vaꞌai ai; ꞌe te viꞌe era, ꞌi roto i tōꞌona veve, te tara ai mo tōꞌona ora i vaꞌai tahi nō mo te ꞌAtua.
He haka takeꞌa mai ia e tū merahi era i te rio maꞌitaki e tahi mai ira e eꞌa era te vai vaꞌai i te ora ꞌāpī ꞌina he hopeꞌa raꞌa. Rā vai pa he hiꞌo ꞌā te māꞌeha, ꞌe mai te kona pepe noho ꞌariki o te ꞌAtua ꞌe o te Māmoe e eꞌa era.
Te vai nei a te vāeŋa o te ara nui-nui o rā kona e tehe era. ꞌE ꞌi te tapa o rā rio e tupu rō ꞌā te tumu vaꞌai i te ora. E hua era paurō te ꞌāvaꞌe, te auraꞌa, e hoꞌe ꞌahuru mā piti ꞌāvaꞌe e hua era ꞌi roto i te matahiti, ꞌe te raupā o rā tumu he rāꞌau.
ꞌIna e tahi meꞌe taꞌe tano ki te mata o te ꞌAtua mo oꞌo ki te ao ꞌāpī nei. Te pepe noho ꞌariki o te ꞌAtua ꞌe o te Māmoe ꞌi Hērutarema ꞌāpī nei e noho ena, ꞌe te rāua tāvini ki a rāua e haꞌamuri ena.
He takeꞌa e te nuꞌu nei i te ꞌāriŋa o te ꞌAtua, ꞌe ꞌi ruŋa i te rāua tira ka maꞌu era i tōꞌona ꞌīŋoa.
ꞌIna he pō rā kona. ¿Mo aha atu ꞌā te hakariꞌi ꞌe te raꞌā o rā nuꞌu? O te ꞌAtua, paꞌi, he Pūꞌoko Haka Tere, te haka māꞌeha i a rāua, ꞌe ananake ka haka tere ena ꞌātā ki te hopeꞌa raꞌa.
He kī mai e te merahi: «Te meꞌe haka takeꞌa ꞌe haka ꞌite atu era he parautiꞌa ꞌe e ko taꞌe haka tano. O te Pūꞌoko Haka Tere mau ꞌā, he ꞌAtua, kope haka ꞌite ki te perofeta i te rāua meꞌe mo haka ꞌite, i uŋa i tāꞌana merahi mo haka takeꞌa ki tōꞌona tāvini i te meꞌe e ko roa ka topa rō ena».
He ŋaroꞌa ia e au i a Ietū e kī ꞌana:  «¡E ko roa hia a au ka tuꞌu atu ena! ¡Ko te koa i te nuꞌu haꞌatura ki te roŋo o ruŋa i te meꞌe mo topa pe muꞌa ka oho ena hāꞌaki ꞌi ruŋa i te puka nei!».
I takeꞌa rō ꞌe i ŋaroꞌa rō e au e ⸤Iovani⸥ i te ŋā meꞌe taꞌatoꞌa nei. I takeꞌa era ꞌe i ŋaroꞌa era e au, he tū-turi a au a te vaꞌe o te merahi haka takeꞌa mai era i rā ŋā meꞌe, mo haꞌamuri ki a ia.
ꞌE he kī mai e rā merahi: «ꞌIna koe ko aŋa i te meꞌe ena; ki te ꞌAtua koe ana haꞌamuri. He tāvini nō, paꞌi, a au o te ꞌAtua pē koe ꞌana, ꞌe pa he ŋā taina ena ōꞌou he perofeta, ꞌe pa he nuꞌu taꞌatoꞌa haka roŋo i te meꞌe pāpaꞌi o ruŋa i te puka nei».
ꞌE he kī takoꞌa mai: «ꞌIna koe ko naꞌa i te vānaŋa haka ꞌite atu o ruŋa i te meꞌe mo topa pe muꞌa ka oho ena. Ko hāhine ꞌana, paꞌi, te hora mo haka tano tahi.
Ki tano rā hora, e haka rē kōrua i te nuꞌu aŋa i te meꞌe taꞌe tano mo aŋa mo oho nō i te rāua meꞌe taꞌe tano, ꞌe te nuꞌu aŋa i te meꞌe hano-hano mo aŋa mo oho nō i te rāua meꞌe hano-hano. ꞌE te nuꞌu aŋa i te meꞌe tano ki te mata o te ꞌAtua, ka aŋa ka oho nō i te rāua meꞌe tano, ꞌe te nuꞌu taꞌe hara ka noho nō rāua pē ira».
He kī haka ꞌou ia e Ietū:  «He aŋi ꞌā, e ko roa hia au ka tuꞌu atu ena. E maꞌu rō atu a au i te meꞌe mo vaꞌai mo haka koa o te nuꞌu, tano ki te rāua meꞌe i aŋa.
A au he Haꞌamata ꞌe he Hopeꞌa.
»Ko te koa i te nuꞌu tata i te rāua kahu, te auraꞌa, te nuꞌu haka rē mo haka kore e te ꞌAtua i te rāua hara, ki tano ai mo oꞌo ki roto ꞌi te kona moꞌa era ko Hērutarema ꞌāpī ꞌe mo kai mai ruŋa i te tumu vaꞌai i te ora ꞌāpī ꞌina he hopeꞌa raꞌa.
ꞌE te nuꞌu aŋa i te meꞌe taꞌe tano hano-hano, te nuꞌu aŋa i te tahu-tahu, te nuꞌu moe i te viꞌe i te taŋata taꞌe he viꞌe he kenu o rāua, te nuꞌu tiŋaꞌi haka mate i te rua, te nuꞌu haꞌamuri ki te ꞌītoro, ꞌe te nuꞌu taꞌatoꞌa te rāua meꞌe aŋa mau nō he reo-reo ꞌi haho ka noho ena.
»A au, a Ietū, ko uŋa atu ꞌā i tāꞌaku merahi mo haka ꞌite i te meꞌe taꞌatoꞌa nei ki te ŋā nūnaꞌa taŋata haka moe ena i te manaꞌu ꞌi ruŋa i a au. He hakaara a au o ⸤Tāvita⸥, ꞌe he hetuꞌu pura-pura ꞌi te pōꞌā».
Te ⸤Vārua Maitai⸥ ꞌe te viꞌe hāipo-ipo o te Māmoe pē nei e kī ena: «¡Ka oho mai!».  ꞌE te kope ŋaroꞌa i te meꞌe nei, ka kī: «¡Ka oho mai!».  ꞌE te kope pohe ki te vai ꞌe haŋa mo unu, ka oho mai ka unu i te vai taꞌe e ꞌauhau vaꞌai i te ora ꞌāpī ꞌina he hopeꞌa raꞌa.
Ki te nuꞌu taꞌatoꞌa ŋaroꞌa i te roŋo nei o ruŋa i te meꞌe mo topa pe muꞌa ka oho ena pāpaꞌi ꞌi ruŋa i te puka nei he kī atu a au: Mo ꞌāmui o te kope e tahi i te meꞌe haka ꞌou ki te ŋā meꞌe nei, he ꞌāmui takoꞌa e te ꞌAtua, ki tōꞌona ūtuꞌa, i te ꞌati hāꞌaki ꞌi ruŋa i te puka nei.
ꞌE mo haka kore e tahi kope e tahi parehe o te roŋo nei o ruŋa i te meꞌe mo topa pe muꞌa ka oho ena pāpaꞌi ꞌi ruŋa i te puka nei, e ko haka rē e te ꞌAtua mo toꞌo i tāꞌana o te meꞌe hua mai ruŋa i te tumu vaꞌai i te ora ꞌāpī ꞌina he hopeꞌa raꞌa ꞌe mo noho ōꞌona ꞌi te kona moꞌa haka ꞌite ꞌi ruŋa i te puka nei.
Te kope haka ꞌite he parautiꞌa te ŋā meꞌe nei e kī rō ꞌā: «He aŋi ꞌā, e ko roa hia a au ka tuꞌu atu ena».  ꞌE te kī ꞌāꞌaku: «¡Ka ai pē ira! ¡Ka oho mai koe, e Ietū ē, e te mātou Pūꞌoko Haka Tere ē!».
Ka ai ꞌi ruŋa i a kōrua taꞌatoꞌa te riva rahi o te tātou Pūꞌoko Haka Tere ko Ietū Kiritō.
ꞌE a kōrua, e te ŋā viꞌe ⸤hāipo-ipo⸥ ē, e haꞌatura ki te kōrua kenu, ka ai atu he kenu taꞌe ⸤haka moe i te manaꞌu⸥ ꞌi ruŋa i te ⸤roŋo riva-riva o ruŋa i a Ietū⸥. Mo aŋa o kōrua pē ira, he huri pēaha te manaꞌu, ꞌe he haka moe takoꞌa i tōꞌona manaꞌu ꞌi ruŋa i a Ietū, ꞌe taꞌe ꞌō ꞌo te meꞌe i kī e kōrua, ꞌo te takeꞌa i te kōrua noho iŋa tano, noho iŋa moꞌa ꞌe haꞌatura ki te ꞌAtua.
—.
Te meꞌe mo haka nehe-nehe i a kōrua ꞌina ko ai hai meꞌe o te haho nō, pa he ha-hari huru kē i te rauꞌoho, pa he meꞌe piru, ꞌe pa he kahu hopeꞌa o te nehe-nehe.
E ai hai meꞌe o roto i te māhatu, pa he huru riva ꞌe haumārū, he nehe-nehe taꞌe ŋaro ki te hora hopeꞌa. Te nehe-nehe tuꞌu pē nei e hauhaꞌa rahi rō ꞌā ki te ꞌAtua.
Pē ira te ŋā viꞌe moꞌa ꞌe haꞌatura ki te ꞌAtua o muꞌa ꞌā e haka nehe-nehe era. A rāua e haka noho rō ꞌana i te manaꞌu ꞌi ruŋa i te ꞌAtua ꞌe e haꞌatura rō ꞌana ki te rāua kenu.
Pē ira te viꞌe era ko Tara, viꞌe haꞌatura ki tāꞌana kenu ko ⸤ꞌAparahama⸥ kī mōꞌona: «e te pūꞌoko ōꞌoku ē». ꞌE a kōrua, e te ŋā viꞌe hāipo-ipo ē, mo aŋa i te meꞌe riva-riva ꞌe mo taꞌe riꞌa-riꞌa e tahi meꞌe, pē ⸤Tara⸥ ꞌā ia a kōrua.
ꞌE a kōrua, e te kenu hāipo-ipo ē, e haŋa e hāpaꞌo riva-riva i te kōrua ŋā viꞌe. Ka ai atu ꞌata hau rō atu te kōrua pūai ki a rāua, e moꞌa ꞌi te ꞌite pē nei ē: mo rāua takoꞌa te hauhaꞌa ka vaꞌai ena e te ꞌAtua, he ora ꞌāpī ꞌina he hopeꞌa raꞌa. Mo taꞌe aŋa o kōrua pē ira he hihi-hihi te kōrua pure.
Te meꞌe haŋa: e noho kōrua taꞌatoꞌa ꞌi roto i te haumārū ꞌe e tahi mau nō manaꞌu. E here ꞌi roto i a kōrua pa he taina. E riva kōrua, ꞌe ꞌina ko manaꞌu pē nei ē: i hau rō atu kōrua ki te rua.
ꞌIna ko aŋa hai meꞌe rake-rake ki te nuꞌu aŋa atu i te meꞌe rake-rake, ꞌe ꞌina ko parauꞌino ki te nuꞌu parauꞌino atu. Te meꞌe o kōrua mo aŋa he ani ki te ꞌAtua mo haꞌamaitai i rā nuꞌu. Te ꞌAtua, paꞌi, i haꞌataꞌa ai i a kōrua māꞌana mo haꞌamaitai atu e ia.
Pē nei e kī ena ꞌi ruŋa i te ⸤Pāpaꞌi Moꞌa⸥:  «Te kope haŋa mo riva-riva ꞌe mo koa o tōꞌona noho iŋa ꞌi te ao nei,  e ꞌite mo haka noho i tōꞌona ꞌarero  ꞌo vānaŋa i te meꞌe taꞌe tano, ꞌe ꞌo kī i te reo-reo.
E haka tapa mai te meꞌe taꞌe tano  ꞌe e aŋa i te meꞌe tī-tika ki te mata o te ꞌAtua;  e kimi i te ara o te haumārū ꞌe ꞌai ka oho rō a ira.
Te ꞌAtua, paꞌi, e hāpaꞌo rō ꞌana i te nuꞌu aŋa i te meꞌe tī-tika  ꞌe e haka roŋo rō ꞌana i te rāua pure.  ꞌE ꞌina he haka tano i te manaꞌu o te nuꞌu aŋa i te meꞌe taꞌe tano».
Mo aŋa mo oho nō o kōrua i te meꞌe riva-riva, ¿ko ai ia te meꞌe mo aŋa atu i te meꞌe rake-rake?
ꞌE mo topa atu o te ꞌati ꞌi ruŋa i a kōrua, ka ai atu e aŋa ꞌana i te meꞌe tī-tika, he haꞌamaitai atu kōrua e te ꞌAtua. ꞌO ira, ꞌina ko riꞌa-riꞌa ꞌi te nuꞌu tōtōā atu.
Te meꞌe o kōrua mo aŋa: he haꞌamuri ki a Ietū Kiritō ꞌi roto i te māhatu pa he Pūꞌoko Haka Tere o kōrua i a ia te kī iŋa hopeꞌa o te meꞌe mo topa atu ki a kōrua. ꞌE ꞌi te hora taꞌatoꞌa e ꞌite pē hē kōrua ka pāhono ena ki te nuꞌu ꞌui atu he aha kōrua e haka moe ena i te manaꞌu ꞌi ruŋa i a Ietū.
ꞌE ana pāhono, hai haumārū ꞌe hai moꞌa. ꞌIna kōrua ko aŋa i te meꞌe taꞌe tano. Pē ira te nuꞌu vānaŋa taꞌe tano o ruŋa i a kōrua ka haꞌamā ena ꞌi te rāua vānaŋa ꞌi te takeꞌa i te kōrua noho iŋa tano ꞌo te ai o kōrua he nuꞌu haka moe i te manaꞌu ꞌi ruŋa i te ⸤Kiritō⸥.
ꞌAta hau rō atu ꞌi te tano mo ꞌamo i te ꞌati topa ꞌi ruŋa i a kōrua ꞌo te aŋa i te meꞌe riva-riva, ana haŋa te ꞌAtua, ki te ꞌamo i te ꞌati ꞌo te aŋa i te meꞌe taꞌe tano.
ꞌI te hara, paꞌi, o tātou i mate ai te Kiritō, ꞌe tōꞌona mate era mo te hora taꞌatoꞌa. ꞌIna e tahi ꞌāꞌana meꞌe taꞌe tano i aŋa ꞌe, mo haka riva-riva i a tātou ki te ꞌAtua, i ꞌamo ai i te ūtuꞌa o te mate mo tātou, nuꞌu aŋa i te meꞌe taꞌe tano. Ka ai atu i mate rō tōꞌona hakari taŋata, he vārua ōꞌona te meꞌe i taꞌe mate.
Hai vārua era ōꞌona i oho i tātara ai ki te vārua e puru rō ꞌā,
vārua o te nuꞌu o te noho iŋa era o Nōē taꞌe haꞌatura ki te ꞌAtua, nuꞌu tiaki ꞌe haꞌaoromaꞌi e te ꞌAtua, ꞌi te matahiti taꞌatoꞌa aŋa era e Nōē i te pahī, mo hārui o te rāua manaꞌu ki ruŋa i a ia. ꞌE ꞌi rā hora, hoko vaꞌu nō i uru ai ki roto i te pahī ꞌe i ora ai ꞌi te ꞌati era o te vai.
ꞌE nei meꞌe e tuꞌu rō ꞌā pa he eꞌa iŋa o tātou mai roto i te ūtuꞌa o te hara he mate, meꞌe e haꞌaauraꞌa nei hai ⸤papatito⸥. ꞌE nei papatito taꞌe e haka maꞌitaki ꞌā i te hakari; e kī ꞌā ki te ꞌAtua pē nei ē: e ko haka rē a tātou i a ia ki te hora hopeꞌa ꞌi te ꞌite e tātou ko haka kore ꞌana e ia i te tātou hara hai ora iŋa era o Ietū Kiritō mai te mate.
ꞌE hora nei, ꞌai te raŋi ꞌi te pāꞌiŋa mataꞌu o te ꞌAtua, kona mo te kope hopeꞌa o te hōnui, e noho ena ꞌe e haka tere ena i te merahi taꞌatoꞌa ꞌe i te ŋā vārua taꞌatoꞌa ena e ai rō ꞌana te rāua tōroꞌa ꞌe pūai.
»Te meꞌe topa ꞌi te ⸤haka tere iŋa ꞌāpī o te ꞌAtua⸥ pa he meꞌe topa ki te taŋata e ai rō ꞌana tōꞌona henua ꞌoka vino. ꞌI te pō era ꞌā he eꞌa he kimi hai nuꞌu mo aŋa ꞌi tū kona era ōꞌona.
He haꞌaꞌau ki rā nuꞌu mo ꞌauhau hai moni tano mo te mahana aŋa e tahi, ꞌe he uŋa he haka aŋa ꞌi tū kona vino era.
»ꞌI te hora iva o te pōꞌā, he eꞌa haka ꞌou tū taŋata era ꞌe he takeꞌa, ꞌi te kona haka ora taŋata, i te nuꞌu e noho tahaŋa ꞌā.
He kī: “Ka oho kōrua ka aŋa ꞌi tōꞌoku kona vino era. He ꞌauhau atu a au i te moni tano”. He eꞌa rā nuꞌu he oho.
»He eꞌa haka ꞌou ia rā taŋata ꞌi te hora kai ꞌe ꞌi te hora toru o te ahi-ahi, ꞌe he aŋa pē tū ŋā meꞌe raꞌe era.
ꞌE pe te hora pae o te ahi-ahi, he hoki ki tū kona haka ora taŋata era, ꞌe he piri ki te nuꞌu haka ꞌou e no-noho tahaŋa ꞌā. He ꞌui: “¿He aha kōrua e no-noho tahaŋa ena ꞌi nei mai te pōꞌā ki te pō ꞌina e tahi meꞌe aŋa?”.
»He pāhono e rā nuꞌu: “ꞌIna e tahi taŋata i vaꞌai mai i a mātou hai aŋa”.  »He kī e rā taŋata: “Ka oho ia kōrua ka aŋa ꞌi tōꞌoku kona vino era”.
»I pō era, he kī e rā taŋata ki te kope ko ia te pūꞌoko o te aŋa: “Ka kī ki te nuꞌu aŋa mo oho mai, ꞌe ꞌai ka ꞌauhau rō; ana haꞌamata mai te nuꞌu oꞌo hopeꞌa mai era ki te aŋa ꞌe ana haka oti a te nuꞌu oꞌo raꞌe era”.
»He tuꞌu ia te nuꞌu oꞌo ꞌi te hora pae o te ahi-ahi, ꞌe ki te taꞌatoꞌa i ꞌauhau ai hai moni o te mahana aŋa e tahi.
ꞌI te hora hopeꞌa, he topa ki te nuꞌu oꞌo raꞌe. He manaꞌu ꞌata rahi te moni ka ꞌauhau era ki a rāua, ꞌe i ꞌauhau takoꞌa ai hai moni o te mahana aŋa e tahi.
»I ꞌauhau era, he haꞌamata he hēŋuꞌi-ŋuꞌi ꞌi roto i a rāua ꞌā o ruŋa o tū taŋata era ōꞌona te ꞌāua vino,
ꞌai ka kī ki rā taŋata: “Te nuꞌu tuꞌu hopeꞌa mai ena e tahi nō hora i aŋa ai, ꞌe i ꞌauhau ai e koe pē mātou ꞌana haka ꞌuhu oho i te aŋa ꞌe i te veꞌa-veꞌa mai te pōꞌā ki te pō”.
»He pāhono e tū taŋata era ki te kope e tahi o rā nuꞌu hēŋuꞌi-ŋuꞌi era: “E hoa, taꞌe a au e aŋa atu ꞌana i te meꞌe taꞌe tano. ¿ꞌIna ꞌō tāua kai haꞌaꞌau o ruŋa o te moni tano mo ꞌauhau atu mo te mahana aŋa e tahi?
Ka toꞌo tuꞌu moni ꞌe ꞌai koe ka eꞌa ka oho rō. Mo haŋa ōꞌoku mo ꞌauhau ki te kope oꞌo hopeꞌa mai ki te aŋa pa he meꞌe ꞌauhau atu ena e au ki a koe,
he kape a au o tōꞌoku moni mo aŋa i tāꞌaku meꞌe i haŋa. ¿ꞌO ko hū ꞌana koe ꞌo te ai taŋata riva a au?”
He kī ia e Ietū: «Pē ira te haka tere iŋa ꞌāpī o te ꞌAtua ka ai ena: te nuꞌu ko rāua te hopeꞌa ꞌi te hora nei, pe muꞌa ka oho ena ko rāua te raꞌe; ꞌe te nuꞌu ko rāua te raꞌe ꞌi te hora nei, pe muꞌa ka oho ena ko rāua te hopeꞌa».
E oho nō ꞌana a Ietū a te ara ki Hērutarema, he toꞌo a te tapa i tāꞌana nuꞌu hāpī e hoꞌe ꞌahuru mā piti ꞌe he kī:
«Nā ko ꞌite ꞌā e kōrua: ꞌī tātou e oho ꞌana ki Hērutarema, he kona ꞌi ira ka vaꞌai ena i te ⸤Poki o te taŋata⸥ ki te rima o te ŋā ⸤oromatuꞌa ra-rahi⸥ era, ꞌe ki te ⸤maꞌori o te haka tere hūrio⸥. E haꞌaꞌau rō ꞌi roto i a rāua: te ūtuꞌa mōꞌona he mate,
ꞌe e vaꞌai rō ki te nuꞌu taꞌe he hūrio mo haka ka-kata, mo tiŋaꞌi hai ꞌuaka ꞌe mo veo ꞌi ruŋa i te tātaurō; ꞌe, ꞌi te toru mahana, he ora haka ꞌou».
Te viꞌe ꞌa Tevereo ꞌe te ŋā poki hoko rua o rāua he haka hāhine ki a Ietū. He tū-turi ia rā viꞌe mo no-noꞌi e tahi meꞌe.
He ꞌui e Ietū:  —¿He aha taꞌa meꞌe haŋa?  He kī e tū viꞌe era:  —ꞌI te hora o tuꞌu ꞌariki iŋa, e haŋa rō ꞌana a au mo noho atu tāꞌaku ŋā poki nei ꞌi muri i a koe, e tahi ꞌi te pāꞌiŋa mataꞌu ꞌe e tahi ꞌi te pāꞌiŋa maui.
He pāhono e Ietū:  —Kai ꞌite kōrua he aha te kōrua meꞌe e no-noꞌi mai ena. ¿E ꞌite rō kōrua mo haꞌaoromaꞌi i te ꞌati pē au ka haꞌaoromaꞌi nei i te ꞌati ka topa mai ena?  He kī e rā ŋā kope:  —ꞌĒ-ē, e haꞌaoromaꞌi nō e māua.
He pāhono e Ietū:  —He aŋi ꞌā. Nā e ꞌamo takoꞌa rō e kōrua i te ꞌati pē au, ꞌe, te meꞌe ko ai te kope mo noho ꞌi tōꞌoku pāꞌiŋa mataꞌu ꞌe ꞌi tōꞌoku pāꞌiŋa maui, taꞌe he meꞌe māꞌaku e vaꞌai. Ka vaꞌai ena ki te nuꞌu ko haꞌataꞌa era ꞌā e tōꞌoku Matuꞌa.
I ŋaroꞌa era i rā meꞌe e tū tētahi nuꞌu hāpī era ꞌa Ietū e hoꞌe ꞌahuru, he riri rō atu ꞌai mo rā ŋā taina.
He raŋi ia e Ietū ki te taꞌatoꞌa o rā nuꞌu hāpī era ꞌāꞌana mo haka hāhine ki muri i a ia ꞌe he kī:  «E ꞌite rō ꞌana e kōrua: nā ꞌi roto i te nuꞌu taꞌe he hūrio e ai rō ꞌā te nuꞌu pūꞌoko haka tere manaꞌu e tano rō ꞌā a rāua mo haka aŋa i te taŋata pa he puaꞌa, ꞌe te nuꞌu ꞌata ra-rahi he haka ꞌite nō te aŋa ki te nuꞌu ko ai a rāua.
ꞌI roto i a kōrua ꞌina ko ai te meꞌe tuꞌu pē ira. Te tano mau: te kope haŋa mo hōnui o roto i a kōrua, e tāvini mo te taꞌatoꞌa,
ꞌe te kope haŋa mo raꞌe o roto i a kōrua, e ꞌekaravo mo te taꞌatoꞌa.
Te Poki o te taŋata, paꞌi, taꞌe mo tāvini ki a ia e te rua i oho mai ai, mo tāvini ōꞌona ki te rua ꞌe mo vaꞌai i a ia ki te mate, he ꞌauhau iŋa mo haka eꞌa meꞌe rahi taŋata mai roto i te ūtuꞌa o te hara».
I eꞌa era ananake mai Herikō, nuꞌu rahi te nuꞌu i oho ꞌi muri i a kuā Ietū.
ꞌE ꞌi te tapa o te ara e noho rō ꞌā e rua ŋāŋata matapō. I ŋaroꞌa era ko Ietū te meꞌe vari a ira, he ohu: «¡E Ietū, e te Hakaara o ⸤Tāvita⸥ ē, ka haka ꞌaroha koe i a māua!».
He ture e te nuꞌu mo mou, ꞌe ꞌai rā ŋāŋata e ꞌata ohu pūai era: «¡E Ietū, e te Hakaara o Tāvita ē, ka haka ꞌaroha mai koe i a māua!».
He noho ia a Ietū, he raŋi ki tū ŋā matapō era mo haka hāhine ꞌe he ꞌui:  —¿He aha te kōrua meꞌe haŋa mo aŋa atu?
He pāhono e tū ŋā kope era:  —He ora o te māua mata.
He haka ꞌaroha a Ietū i tū nuꞌu era, he haka puā hai rima ki te mata, ꞌe he ora rō ꞌai. I oti era he eꞌa he oho ꞌi muri i a Ietū.
Te ŋā ꞌīŋoa nei o te hakaara o Ietū Kiritō, he kope mai i a Tāvita ꞌe mai i a ⸤ꞌAparahama⸥ i haka ara mai ai:
A ꞌAparahama he matuꞌa o Itaꞌata,  ꞌe a Itaꞌata o Hākovo,  ꞌe a Hākovo o Hūrā ananake ko tōꞌona taina.
A Hūrā he matuꞌa o Pare ꞌe o Tera (te rāua matuꞌa vahine ko Tāmara).  A Pare he matuꞌa o ꞌEterone,  ꞌe a ꞌEterone o ꞌĀrama.
A ꞌĀrama he matuꞌa tane o ꞌAminarava,  ꞌe a ꞌAminarava o Nātone,  ꞌe a Nātone o Taramono.
A Taramono he matuꞌa o Vō (te matuꞌa vahine ko Rāhava).  A Vō he matuꞌa o ꞌŌveti (te matuꞌa vahine ko Ruti).  A ꞌŌveti he matuꞌa tane o Hētē,
ꞌe a Hētē he matuꞌa o te ꞌariki era ko Tāvita.  Te ꞌariki era ko Tāvita he matuꞌa o Toromono (te matuꞌa vahine he viꞌe hāipo-ipo ꞌa ꞌŪria).
A Toromono he matuꞌa tane o Rovoama,  ꞌe a Rovoama o ꞌĀvia,  ꞌe a ꞌĀvia o ꞌĀtā.
A ꞌĀtā he matuꞌa o Hotafata,  ꞌe a Hotafata o Hōrama,  ꞌe a Hōrama o ꞌŌtia.
A ꞌŌtia he matuꞌa tane o Hoatana,  ꞌe a Hoatana o ꞌĀhasa,  ꞌe a ꞌĀhasa o Ēsēkia.
A Ēsēkia he matuꞌa o Manatē,  ꞌe a Manatē o ꞌĀmō,  ꞌe a ꞌĀmō o Hōtia.
A Hōtia he matuꞌa o Hēkōnia ꞌe o tōꞌona taina, ꞌi te noho iŋa maꞌu era i te itaraera ki ⸤Vāvīrōnia⸥.
A Hēkōnia he matuꞌa tane o Taratīere ꞌi te hora ko eꞌa ꞌana e te itaraera mai te rima o te nuꞌu o Vāvīrōnia,  ꞌe a Taratīere o Torovāvere.
A Torovāvere he matuꞌa o ꞌAviū,  ꞌe a ꞌAviū o Eriatime,  ꞌe a Eriatime o ꞌĀtoro.
A ꞌĀtoro he matuꞌa tane o Tāroko,  ꞌe a Tāroko o ꞌĀkimi,  ꞌe a ꞌĀkimi o ꞌEriū.
A ꞌEriū he matuꞌa o ꞌEreatara,  ꞌe a ꞌEreatara o Mātana,  ꞌe a Mātana o Hākovo.
A Hākovo he matuꞌa o Kōsē, kenu ꞌa ⸤Māria⸥, matuꞌa vahine o Ietū, kope kī e tātou he ⸤Kiritō⸥.
E hoꞌe ꞌahuru mā maha hakaara mai i a ꞌAparahama ki a Tāvita, e hoꞌe ꞌahuru mā maha mai i a Tāvita ki te maꞌu iŋa o te itaraera ki Vāvīrōnia, ꞌe e hoꞌe ꞌahuru mā maha haka ꞌou hakaara mai te noho iŋa ꞌi Vāvīrōnia ki te hora o te Kiritō.
Pē nei i topa ai te poreko iŋa o Ietū Kiritō: Te matuꞌa vahine ōꞌona ko Māria ko haꞌamoꞌa-moꞌa ꞌana mo hāipo-ipo ararua ko Kōsē. ꞌE kai moe hia ararua pa he kenu pa he viꞌe i ꞌite rō ai a Māria ko hānautama ꞌana a ia i haka tupu e te ⸤Vārua Maitai⸥.
ꞌE a Kōsē, ꞌo te ai he taŋata aŋa i te meꞌe tī-tika, kai haŋa mo haka haꞌamā i a Māria. He manaꞌu mo haꞌataꞌa kiva-kiva mai i a ia.
Ko manaꞌu ꞌā mo aŋa ꞌi rā meꞌe, i oꞌo rō ai e tahi merahi o te ꞌAtua ꞌi roto i tōꞌona moe vārua he kī: «E Kōsē, hakaara o te ꞌariki ko Tāvita ē, ꞌina koe ko riꞌa-riꞌa mo hāipo-ipo ki a Māria. Te poki ena ꞌāꞌana o te Vārua Maitai i haka tupu.
Nā e poreko rō poki tane, ꞌe he nape e koe i te ꞌīŋoa ko Ietū; māꞌana, paꞌi, e haka eꞌa i tōꞌona taŋata mai roto i te ūtuꞌa o te hara».
Te meꞌe taꞌatoꞌa nei i topa ai mo haka tano ki te vānaŋa o te ꞌAtua haka ꞌite e te perofeta pē nei ē:
«E tahi uka kai moe ꞌā e te taŋata  e tupu rō te poki ꞌe he poreko poki tane.  He nape i te ꞌīŋoa ko ꞌEmanuera».  Te haꞌaauraꞌa o te ꞌīŋoa nei: «He ꞌAtua ꞌi muri i a tātou».
I ꞌara era a Kōsē, he aŋa i tū meꞌe kī era e te merahi, he toꞌo i a Māria mo viꞌe ꞌāꞌana.
ꞌE kai moe hia ararua pa he kenu pa he viꞌe i poreko rō ai te poki ꞌe he nape e Kōsē i te ꞌīŋoa ko Ietū.
Ka manaꞌu rā kōrua ki a ⸤ꞌAparahama⸥, tupuna o mātou o te ⸤hūrio⸥.
ꞌĀhani hai meꞌe i aŋa e ꞌAparahama i kī ai e te ꞌAtua a ꞌAparahama he kope tano ki tōꞌona mata, e tano nō ia a ꞌAparahama mo haka paka i a ia, ka ai atu taꞌe ꞌi muꞌa o te ꞌAtua.
ꞌE taꞌe, paꞌi, pē ira. E hāꞌaki ena ꞌi ruŋa i te ⸤Pāpaꞌi Moꞌa⸥:  «ꞌI te haka moe o ꞌAparahama i te manaꞌu ꞌi ruŋa i te meꞌe kī e te ꞌAtua,  i kī ai e te ꞌAtua: a ꞌAparahama he taŋata tano ꞌi muꞌa i a ia».
Te kope e tahi e aŋa ena, te moni ꞌauhau ki a ia taꞌe he moni vaꞌai tahaŋa nō, he moni ꞌauhau o tāꞌana aŋa.
ꞌE te meꞌe he tano ki te mata o te ꞌAtua taꞌe pē ira. Te taŋata hara, paꞌi, ⸤haka moe i te manaꞌu⸥ ꞌi ruŋa i te ꞌAtua, hai riva rahi mau nō o te ꞌAtua e kī ena he kope tano ki tōꞌona mata ꞌe taꞌe ꞌō hai meꞌe aŋa e rā kope.
A ⸤Tāvita⸥ i vānaŋa rō mo te kope kī e te ꞌAtua he taŋata tano ki tōꞌona mata taꞌe ꞌō hai tāꞌana meꞌe i aŋa.
Pē nei a Tāvita i kī ai:  «¡Ko te koa i te nuꞌu haka rehu e te ꞌAtua i te rāua hara  ꞌe haka kore i te rāua meꞌe taꞌe tano aŋa!
¡Ko te koa i te kope taꞌe tapa haka ꞌou e te ꞌAtua i tōꞌona hara!».
¿Mo te nuꞌu hore i te kiri o te kinoŋa nō ꞌō te haꞌamaitai o te ꞌAtua, ꞌo takoꞌa mo te nuꞌu kai hore te kiri o te kinoŋa? I kī rō mātou: a ꞌAparahama i haka moe rō i te manaꞌu ꞌi ruŋa i te ꞌAtua ꞌe ꞌo ira i kī ai e te ꞌAtua he taŋata tano ki tōꞌona mata.
¿ꞌI ꞌaŋahē i kī ai? ¿Hora era ko hore ꞌana te kiri o te kinoŋa, ꞌo kai hore ꞌā? ꞌI te hora era kai hore ꞌā.
Te parautiꞌa, ko kī era ꞌā te ꞌAtua i rā meꞌe i hore iho ai te kiri o te kinoŋa o ꞌAparahama, pa he tāpaꞌo o tū meꞌe kī era e te ꞌAtua o ruŋa i a ia.  Pē ira a ꞌAparahama i ai ai he matuꞌa o te nuꞌu taꞌatoꞌa haka moe i te manaꞌu ꞌi ruŋa i te ꞌAtua, nuꞌu e tano takoꞌa rō ꞌā ki te mata o te ꞌAtua, ka ai atu kai hore te kiri o te kinoŋa.
A ꞌAparahama he matuꞌa takoꞌa o te nuꞌu hore o te kiri o te kinoŋa haka moe i te manaꞌu ꞌi ruŋa i te ꞌAtua, te rāua haka moe iŋa i te manaꞌu pa he haka moe iŋa o te manaꞌu o te mātou tupuna ko ꞌAparahama ꞌi te hora kai hore ꞌana te kiri o te kinoŋa.
Hora hōrea era e te ꞌAtua ki a ꞌAparahama ꞌe ki tōꞌona hakaara: pe muꞌa ka oho ena mo rāua te ao nei, i hōrea ai taꞌe ꞌo te haꞌatura o ꞌAparahama ki te ⸤haka tere iŋa ꞌa Mōtē⸥, ꞌo te tano ōꞌona ki te mata o te ꞌAtua, he haka moe i tōꞌona manaꞌu ꞌi ruŋa.
ꞌĀhani te ao nei i hōrea ai mo te nuꞌu haꞌatura ki te haka tere iŋa ꞌa Mōtē, ꞌina ia he hauhaꞌa toe o te haka moe i te manaꞌu ꞌi ruŋa i te ꞌAtua, ꞌe o te hōrea o te ꞌAtua.
Te meꞌe ravaꞌa, paꞌi, mai te haka tere iŋa ꞌa Mōtē, he ūtuꞌa ꞌo te ai ꞌina e tahi kope mo ravaꞌa mo haꞌatura tahi i rā haka tere iŋa. ꞌE mo taꞌe ai o te haka tere iŋa mo haꞌatura, ꞌina ia he meꞌe mo kī mai ko hape ꞌā a tātou.
ꞌO ira, te hōrea kī e te ꞌAtua ki a ꞌAparahama mo hauhaꞌa mo oho nō mo tōꞌona hakaara taꞌatoꞌa, e ai he meꞌe vaꞌai nō e te ꞌAtua hai riva rahi ōꞌona, hai haka moe nō i te manaꞌu ꞌi ruŋa i a ia. Te auraꞌa: te hōrea mo te nuꞌu taꞌatoꞌa haka moe i te manaꞌu ꞌi ruŋa i te ꞌAtua, pē ꞌAparahama, ka ai atu e maꞌu rō ꞌā ꞌo ꞌina he maꞌu i te haka tere iŋa ꞌa Mōtē. Pē ira a ꞌAparahama i ai ai he matuꞌa o tātou taꞌatoꞌa.
Pa he meꞌe kī ꞌi ruŋa i te Pāpaꞌi Moꞌa: «Ko haꞌataꞌa ꞌana a au i a koe mo tupuna o te meꞌe rahi nō atu hau o te ao». Te hōrea nei i vaꞌai ai ki a ꞌAparahama ꞌo te haka moe i tōꞌona manaꞌu ꞌi ruŋa i te ꞌAtua, ꞌAtua i a ia te pūai mo haka ora i te taŋata mai te mate ꞌe mo aŋa i te meꞌe kai ai ꞌana.
ꞌI te hora e tuꞌu rō ꞌā pa he meꞌe ena ē: ꞌina he rāveꞌa toe mo topa o tū meꞌe kī era e te ꞌAtua, i ꞌata haka hio-hio i oho nō a ꞌAparahama i tōꞌona manaꞌu ꞌi ruŋa i te ꞌAtua, ꞌe i ꞌata tiaki nō ki te mahana mo haka tano e te ꞌAtua i rā meꞌe hōrea era ki a ia. Pē ira i ai ai «he tupuna o te meꞌe rahi nō atu hau o te ao», pa he meꞌe kī e te ꞌAtua: «Pa he rahi ena ꞌā o te hetuꞌu o te raŋi te rahi o tuꞌu hakaara ka ai ena».
Ka ai atu ko hāhine ꞌā te hoꞌe hānere matahiti o ꞌAparahama ꞌe tāꞌana viꞌe ko ⸤Tara⸥ he paꞌa, kai ꞌaka-ꞌaka te manaꞌu.
I haka noho i oho nō i te manaꞌu ꞌi ruŋa i te hōrea o te ꞌAtua. I ꞌata haka pūai nō i te haka moe iŋa i te manaꞌu ꞌi ruŋa i te ꞌAtua ꞌe he haꞌahana-hana,
ꞌo te ꞌite riva-riva pē nei ē: i te ꞌAtua te pūai mo haka tano i tāꞌana meꞌe hōrea.
ꞌO ira te ꞌAtua i kī ai: a ꞌAparahama he taŋata tano ki tōꞌona mata.
Te vānaŋa: «Te taŋata e tano rō ꞌā ki te mata o te ꞌAtua hai haka moe i te manaꞌu ꞌi ruŋa i a ia», i pāpaꞌi ai taꞌe mo ꞌAparahama nō,
mo tātou takoꞌa. Te ꞌAtua e kī ena he taŋata tano a tātou ki tōꞌona mata hai haka moe o tātou i te manaꞌu ꞌi ruŋa i a ia, kope haka ora mai mai te mate i a Ietū, Pūꞌoko Haka Tere o tātou,
vaꞌai era ki te mate mo te tātou hara, ꞌe haka ora haka ꞌou era mai te mate mo riro o tātou he taŋata tano ki te mata o te ꞌAtua.
»Te kōrua meꞌe riva-riva aŋa ꞌina ko aŋa ꞌi muꞌa i te taŋata mo takeꞌa nō e rāua. Mo aŋa pē ira, te Matuꞌa o kōrua o te raŋi e ko vaꞌai atu i te meꞌe mo koa o kōrua.
»ꞌO ira, hora ena ōꞌou mo hāꞌūꞌū ki te nuꞌu veve, ꞌina ko haka ꞌite ki te tētahi, pa he meꞌe aŋa ꞌi roto i te ⸤hare pure hūrio⸥ ꞌe ꞌi te ara e te nuꞌu riva a te haho nō mo takeꞌa e te nuꞌu mo vānaŋa riva-riva o ruŋa i a rāua. ꞌĪ a au he kī atu: he vānaŋa riva-riva o te nuꞌu te meꞌe mau nō mo haka koa i a rāua.
»Hora ena ōꞌou mo hāꞌūꞌū ki te nuꞌu veve, ꞌina ko ꞌaꞌamu e tahi kope, ka ai atu he repahoa haŋa rahi ōꞌou.
E hāꞌūꞌū ꞌe ꞌina ko haka ꞌite ki te rua. ꞌE tuꞌu Matuꞌa o te raŋi takeꞌa i taꞌa meꞌe aŋa taꞌe ꞌite e te rua, he vaꞌai atu i te meꞌe mo koa ōꞌou.
»Hora era o kōrua mo pure, ꞌina ko ai pa he nuꞌu riva a te haho nō, te meꞌe haŋa o rāua he māroa he pure ꞌi roto i te hare pure hūrio ꞌe ꞌi te pini o te ara mo takeꞌa e te taŋata. ꞌĪ a au he kī atu: he mātaꞌi-taꞌi o te taŋata te meꞌe mau nō mo haka koa i a rāua.
»Hora ena ōꞌou mo pure, e uru ki roto i tuꞌu piha e puru i te ꞌōpani, ꞌai ka pure rō ki tuꞌu Matuꞌa o te raŋi taꞌe e ꞌite e te taŋata. ꞌE tuꞌu Matuꞌa o te raŋi takeꞌa i taꞌa meꞌe aŋa taꞌe ꞌite e te rua, he vaꞌai atu i te meꞌe mo koa ōꞌou.
»E pure ꞌana kōrua, ꞌina ko haka hoki te vānaŋa ko tū vānaŋa ꞌā ko tū vānaŋa ꞌā, pa he meꞌe aŋa e te nuꞌu taꞌe ꞌite ko ai te ꞌAtua parautiꞌa ꞌi te manaꞌu ana rahi te rāua vānaŋa iŋa, he ŋaroꞌa e te ꞌAtua.
ꞌIna ko aŋa pē rāua. ꞌI raꞌe ki te kōrua no-noꞌi, paꞌi, ko ꞌite era ꞌā e te kōrua Matuꞌa o te raŋi i te meꞌe riva-riva mo kōrua.
»Pē nei ana pure:  “E te Matuꞌa o mātou o te raŋi ē,  te meꞌe haŋa he moꞌa o te taŋata taꞌatoꞌa i tuꞌu ꞌīŋoa,
ꞌe he haka rē atu mo haka tere ōꞌou i a rāua,  ki haka tano ai i taꞌa meꞌe haŋa ꞌi te ao nei  pa he haka tano iŋa atu o taꞌa meꞌe haŋa ꞌi te raŋi.
E vaꞌai mai koe ꞌarīnā to mātou o te kai.
E haka kore koe i te mātou hara,  pa he haka rehu iŋa o mātou i te meꞌe ꞌino aŋa mai e te rua.
ꞌE, ꞌi te hora o te haka ꞌatu mai,  ꞌina koe ko haka rē i a mātou mo viri ki roto i te hara;  e haka eꞌa koe i a mātou mai roto i te rima o Rukifero”.
»Mo haka rehu o kōrua i te meꞌe ꞌino aŋa atu e te rua, te kōrua Matuꞌa o te raŋi he haka rehu takoꞌa i te kōrua meꞌe taꞌe tano aŋa.
ꞌE mo taꞌe haka rehu o kōrua i te meꞌe taꞌe tano aŋa atu e te rua, e ko haka rehu takoꞌa e te kōrua Matuꞌa i te kōrua hara.
»Hora ena o kōrua mo tapu i te kai mo haꞌamuri ki te ꞌAtua, ꞌina ko haka topa te ꞌāriŋa pa he nuꞌu riva a te haho nō haka tuꞌu i te rāua ꞌāriŋa pa he ꞌāriŋa haka ꞌaroha mo ꞌite e te taŋata e tapu ꞌana a rāua i te kai. ꞌĪ a au he kī atu: he ꞌite mau nō era o te nuꞌu te meꞌe o rāua mo ravaꞌa, taꞌe ꞌō he meꞌe vaꞌai e te ꞌAtua mo haka koa.
Hora ena ōꞌou mo tapu, e hopu te ꞌāriŋa e haka riva-riva,
ꞌo ꞌite e te nuꞌu e tapu ꞌana a koe. ꞌE mo tuꞌu Matuꞌa o te raŋi, taꞌe takeꞌa e koe, e ꞌite. A ia, paꞌi, e ꞌite rō ꞌana i te meꞌe taꞌe ꞌite e te rua taŋata, ꞌe māꞌana e vaꞌai atu i te meꞌe mo koa.
»ꞌIna kōrua ko haꞌaputu i te hauhaꞌa ꞌi te ao nei, he kona e kai rō ꞌana te meꞌe e te manu kai hare, e rake-rake rō ꞌana ꞌi te para, ꞌe e uru rō ꞌana e te toke-toke mo toke.
Te tano mau: ꞌi te raŋi a kōrua ana haꞌaputu i te hauhaꞌa, he kona ꞌina e ko kai e te manu kai hare, ꞌina e ko rake-rake ꞌe ꞌina e ko toke.
ꞌI te kona ꞌi ira, paꞌi, tuꞌu hauhaꞌa, ꞌi ira takoꞌa tuꞌu māhatu.
»Te mata pa he mōrī haka māꞌeha i te hakari, ꞌe pē ira ꞌā te manaꞌu o te taŋata. Mo riva-riva, he haꞌere a roto i te māꞌeha;
ꞌe mo rake-rake, a roto i te pōhāhā. Mo kī ōꞌou e māꞌeha rō ꞌana tuꞌu manaꞌu, ꞌe te parautiꞌa mau taꞌe pē ira, ¡ko roto i te pōhāhā taparahi-taꞌata koe!
»ꞌIna e tahi kope mo ravaꞌa mo tāvini, ꞌi tū hora ꞌā, ki te ŋāŋata hoko rua. Mo aŋa pē ira, ki te kope e tahi ka haŋa era ꞌe ki te rua ꞌina. He haꞌatura ki te taŋata e tahi ꞌe ki te rua ka taꞌe haka au era. Te auraꞌa: e ko tano koe mo aŋa ki te ꞌAtua ꞌe ki te hauhaꞌa ꞌi tū hora ꞌā.
»ꞌĪ a au he kī atu: ꞌina kōrua ko manaꞌu rahi ki te meꞌe mo kai ꞌe mo unu mo ora o kōrua, ꞌe ꞌina takoꞌa ko manaꞌu rahi ki te meꞌe mo uru. ¿Ka kī ꞌō e ora ena te taŋata mo kai mau nō, ꞌe te hakari e ai ena mo uru nō i te kahu?
»E uꞌi rā te manu: ꞌina he ꞌoka, ꞌina he kato ꞌe ꞌina he hāpaꞌo i te kai ꞌi roto i te hare haꞌaputu kai. Ka ai atu pē ira, te Matuꞌa o kōrua ꞌi te raŋi e hāŋai rō ꞌana i a rāua. ꞌE a kōrua i hau rō atu ꞌi te hauhaꞌa ki te manu.
»E manaꞌu takoꞌa: ka rahi atu te hāpaꞌo iŋa o te kope e tahi o kōrua i a ia ꞌā, e ko ravaꞌa mo haka roa ꞌiti i tōꞌona noho iŋa ꞌi te ao nei.
»¿He aha ia kōrua e manaꞌu rahi ena ki te kahu? Ka uꞌi rā te tiare ꞌūaꞌa ꞌi ꞌuta: ꞌina he aŋa ꞌe he hiro i te hau.
Ka ai atu pē ira, ꞌina kai ai ꞌā e tahi kope i uru i te kahu hopeꞌa o te nehe-nehe pē rā ŋā tiare, korohaŋa te ꞌariki ꞌono era ko ⸤Toromono⸥.
»Mo ai pē ira te ꞌAtua e haka nehe-nehe ena i te tiare o ꞌuta, ꞌūaꞌa ꞌi ꞌaŋarīnā ꞌe mae-mae āpō, ¿pē hē ia ana taꞌe haka uru atu i a kōrua hai kahu, e te nuꞌu taꞌe ⸤haka moe i te manaꞌu⸥ ꞌi ruŋa i te ꞌAtua ē?
»ꞌIna ko manaꞌu pē nei ē: “¿Hai aha a tātou ana kai ꞌe ana unu?” ꞌe “¿Hai aha a tātou ana uru?”.
Te ŋā meꞌe nei he meꞌe manaꞌu rahi e te nuꞌu taꞌe ꞌite ko ai te ꞌAtua parautiꞌa. ꞌE, a kōrua e ai rō ꞌana te Matuꞌa ꞌi te raŋi ko ꞌite ꞌana i te meꞌe mo te kōrua ora.
»ꞌO ira, e vaꞌai tahi te kōrua māhatu mo haka tere atu e te ꞌAtua ꞌe mo aŋa o kōrua i te meꞌe tī-tika ki tōꞌona mata ꞌe māꞌana e vaꞌai atu i rā ŋā meꞌe.
ꞌIna ko manaꞌu rahi o ruŋa i te meꞌe ka topa ena āpō; āpō ana manaꞌu iho o ruŋa. Taꞌatoꞌa nō mahana e ai rō ꞌana tōꞌona ꞌati.
I ꞌite era ia a Ietū ko ꞌite ꞌana te ⸤fariseo⸥ ꞌata rahi tāꞌana nuꞌu hāpī ꞌe ꞌata rahi te nuꞌu papatito e ia ki a ⸤Iovani⸥
(ka ai atu o tāꞌana nuꞌu hāpī mau era ꞌā te papatito, taꞌe ꞌa Ietū),
he eꞌa he oho mai Hūrea ki Karirea.
ꞌI tōꞌona oho iŋa i vari ai a Tāmāria.
He tuꞌu ia ki te kona e tahi o Tāmāria te ꞌīŋoa ko Tīkara hāhine ki te henua vaꞌai e ⸤Hākovo⸥, ꞌi muꞌa ꞌā, ki tāꞌana poki ko ⸤Kōsē⸥.
ꞌI rā kona te pū vai e tahi e kī era He Pū Vai ꞌa Hākovo.  A Ietū, ꞌi te rohi-rohi ꞌi te roa o te ara, he noho ꞌi muri i tū pū vai era. Ko hāhine ꞌā rā hora ki te hora kai,
ꞌe te nuꞌu hāpī ꞌāꞌana ko oho ko uꞌi ꞌā hai kona mo hoꞌo mai hai meꞌe mo kai.  He tuꞌu ia ki rā kona pū vai era te viꞌe tāmāria e tahi, ꞌe he kī e Ietū:—Ka vaꞌai mai koe hai vai.
—.
ꞌI te meꞌe era ꞌina he ⸤hūrio⸥ he vānaŋa ki te nuꞌu o Tāmāria, he pāhono e rā viꞌe:  —¿Pē hē ia koe te hūrio e no-noꞌi mai ena ki a au ki te viꞌe tāmāria mo vaꞌai atu hai vai?
He pāhono e Ietū:  —ꞌĀhani ꞌō e ꞌite rō ꞌā koe he aha te meꞌe haŋa o te ꞌAtua mo vaꞌai atu, ꞌe ꞌāhani takoꞌa e ꞌite rō ꞌā koe ko ai te meꞌe nei e no-noꞌi atu ena ki te vai, ko no-noꞌi ꞌana ia e koe ki a ia hai vai, ꞌe he vaꞌai atu i te vai vaꞌai i te ora ꞌāpī ꞌina he hopeꞌa raꞌa.
He kī e rā viꞌe:  —Raro nui rahi te pū nei ꞌe ꞌina e tahi aꞌa meꞌe mo ꞌu-ꞌutu mai. ¿Mai hē ia koe ka vaꞌai mai ena i te vai ora ena?
Te mātou tupuna ko Hākovo ko haka rē mai ꞌana ki a mātou i te pū vai nei. ꞌI nei e unu era i te vai, pē ira takoꞌa ꞌana tāꞌana ŋā poki ꞌe tāꞌana ꞌanimare. ¿ꞌAta hau ꞌō koe ki a ia?
He pāhono e Ietū:  —Te nuꞌu taꞌatoꞌa unu i te vai nei he pohe haka ꞌou ki te vai;
ꞌe, te kope unu i te vai vaꞌai e au, e ko pohe haka ꞌou. Te vai vaꞌai e au ꞌi roto i a ia pa he kona tehe vai ꞌina he oti ꞌe mai ira he ravaꞌa e ia i te ora ꞌāpī ꞌina he hopeꞌa raꞌa vaꞌai e te ꞌAtua.
He kī e rā viꞌe:  —Ē, ka vaꞌai mai tāꞌaku o te vai ena ꞌo pohe haka ꞌou a au ki te vai ꞌe ꞌo hoki haka ꞌou mai au ki nei.
He kī e Ietū:  —Ka oho ka uŋa mai taꞌu kenu.
He pāhono e rā viꞌe:  —ꞌIna ꞌāꞌaku kenu.  He kī e Ietū:  —He aŋi ꞌā tāꞌau, ꞌina mau ꞌā aꞌu kenu.
E rima, paꞌi, aꞌu kenu ⸤hāipo-ipo⸥ i ai, ꞌe te kope ena ꞌi muri i a koe taꞌe he kenu ꞌāꞌau. He parautiꞌa mau ꞌā tāꞌau.
I ŋaroꞌa era e rā viꞌe i tū meꞌe era, he pāhono:  —Ki tōꞌoku uꞌi he perofeta koe.
Te mātou tupuna ꞌi ruŋa o te maꞌuŋa nei i haꞌamuri ai ki te ꞌAtua, ꞌe a kōrua te hūrio e kī ena: ꞌi Hērutarema te kona tano mo haꞌamuri ki te ꞌAtua.
He pāhono e Ietū:  —Ka haka roŋo mai. Nā ko hāhine ꞌā te mahana e ko tātake haka ꞌou ꞌi hē te kona tano mo haꞌamuri ki te ꞌAtua, hoki ꞌi nei ꞌo ꞌi Hērutarema.
A kōrua, te nuꞌu o Tāmāria, ꞌina he ꞌite ki a ai e haꞌamuri ena. ꞌE, a mātou e ꞌite rō ꞌana ki a ai; mai i a mātou, paꞌi, mai te hūrio, ka ai ena te rāveꞌa mo te taŋata mo eꞌa mai roto i te ūtuꞌa o te hara ꞌe mo ravaꞌa i te ora ꞌāpī ꞌina he hopeꞌa raꞌa vaꞌai e te ꞌAtua.
E tuꞌu rō te hora, ko te hora mau nei ꞌā, te nuꞌu haꞌamuri parautiꞌa ki te ꞌAtua e haꞌamuri rō hai māhatu ꞌe hai hāꞌūꞌū o te ⸤Vārua Maitai⸥. Pē ira te haꞌamuri haŋa mau o te ꞌAtua Matuꞌa.
Te ꞌAtua he Vārua mau nō, ꞌina ōꞌona hakari; te nuꞌu haꞌamuri ki a ia e haꞌamuri hai pūai o te Vārua Maitai ꞌe tano ki te parautiꞌa o ruŋa i a ia.
He kī e rā viꞌe:  —Ko ꞌite ꞌana a au nā e tuꞌu rō mai te ⸤Mētia⸥ (te auraꞌa, te ⸤Kiritō⸥); ki tuꞌu mai, māꞌana e haka aŋi-aŋi tahi mai.
He kī e Ietū:  —Ko au rā kope, ko te kope nei e vānaŋa atu ena.
E vānaŋa nō ꞌana ararua i tuꞌu rō atu ai te nuꞌu hāpī ꞌāꞌana. He māere ꞌo te ai e vānaŋa ꞌana a Ietū ararua ko te viꞌe e tahi. ꞌE, ꞌina e tahi i haŋa mo ꞌui he aha tāꞌana meꞌe haŋa, ꞌe he aha e vānaŋa era ki rā viꞌe.
He haka rē ia rā viꞌe i tāꞌana karo, he eꞌa he oho ki te kona noho ōꞌona, he kī ki te taŋata o ira:
«Ka oho mai kōrua ka uꞌi i te taŋata e tahi ko kī tahi mai ꞌana i tāꞌaku meꞌe aŋa ki ꞌaŋarīnā. He Kiritō ꞌō pēaha».
He eꞌa tahi te taŋata mai te rāua kona noho he oho ki te kona era ꞌi ira a Ietū.
ꞌI rā kona, te nuꞌu hāpī ꞌāꞌana e haka koni ꞌā:  —E te Maꞌori, ka kai tāꞌau o te meꞌe.
He pāhono e Ietū:  —E ai rō ꞌana tāꞌaku kai taꞌe ꞌite e kōrua.
He haꞌamata tū nuꞌu hāpī era he kī ki a rāua ꞌana: «¿Ko maꞌu mai ꞌana ꞌō pēaha e te nuꞌu hai meꞌe māꞌana mo kai?».
He kī e Ietū:  «Tāꞌaku kai he aŋa ꞌe he haka oti i te meꞌe kī mai e te kope uŋa mai i a au.
»A kōrua e kī ena: “E hā ꞌāvaꞌe toe mo kato iho o te kai”. Tāꞌaku kī: “Ko tano ꞌana mo kato”. Ka uꞌi rā kōrua i te nuꞌu e pae mai ena: a rāua pa he kai ꞌoka ena ꞌā ko tano riva-riva ꞌana te rāua hora mo kato.
»Te nuꞌu kato i te kai e ꞌauhau rō ꞌā, ꞌe te kai kato era he ravaꞌa e rāua i te ora ꞌāpī ꞌina he hopeꞌa raꞌa. Pē ira te nuꞌu ꞌoka (te auraꞌa, te nuꞌu haka ꞌite i te vānaŋa o te ꞌAtua) ka koa ena ananake ko te nuꞌu o rāua i kato i te nuꞌu ⸤haka moe i te manaꞌu⸥ ꞌi ruŋa i a au.
»Pa he meꞌe kī: “O te tētahi te ꞌoka, ꞌe o te tētahi atu te kato”.
Ko uŋa ꞌana a au i a kōrua mo kato i te kai mai te kona taꞌe o kōrua i ꞌoka, o te tētahi. O rāua i haꞌamata te aŋa he haka ꞌite i te vānaŋa o te ꞌAtua, ꞌe o kōrua i haka mao i te aŋa he kato i te nuꞌu haka moe i te manaꞌu ꞌi ruŋa i a au».
I rahi rō te nuꞌu o rā kona o Tāmāria i haka moe i te manaꞌu ꞌi ruŋa i a Ietū ꞌo tū meꞌe kī era e rā viꞌe pē nei ē: «Ko kī tahi mai ꞌana i tāꞌaku meꞌe i aŋa ki ꞌaŋarīnā».
I tuꞌu era rā nuꞌu, he ani ki a Ietū mo noho ꞌi muri i a rāua, ꞌe he noho ꞌi ira e rua mahana.
I ŋaroꞌa era mai i a ia mau ꞌā i tāꞌana meꞌe kī, ko ꞌata rahi atu ꞌana te nuꞌu haka moe i te manaꞌu ꞌi ruŋa i a ia.
ꞌE he kī e te nuꞌu ki rā viꞌe: «Hora nei ko haka moe ꞌana a mātou i te manaꞌu ꞌi ruŋa i a ia, taꞌe nō ꞌō ꞌo tū meꞌe kī mai era e koe, ꞌo te ai takoꞌa ko ŋaroꞌa ꞌana e mātou mau ꞌana i a ia, ꞌe ko ꞌite ꞌā e mātou ko ia mau ꞌā te kope mo haka eꞌa i a tātou i te taŋata mai roto i te ūtuꞌa o te hara ꞌe mo vaꞌai mai i te ora ꞌāpī ꞌina he hopeꞌa raꞌa».
I oti era tū mahana era e rua, he eꞌa a Ietū mai Tāmāria he oho ki Karirea,
ka ai atu ko kī era ꞌā e ia mau ꞌā: ꞌina e ko moꞌa te perofeta e te nuꞌu o tōꞌona kāiŋa.
I tuꞌu era ki Karirea, he koa e te nuꞌu o ira ꞌo te ai i oho takoꞌa rō a rāua ki Hērutarema mo te ⸤ŋoŋoro o te Pakate⸥ ꞌe ꞌi ira i takeꞌa ai i te meꞌe taꞌatoꞌa aŋa e Ietū.
He hoki ia a Ietū ki Kānā era o Karirea, kona haka riro era i te vai he ꞌava. ꞌI ira te taŋata hōnui e tahi aŋa ki te ꞌariki rōmano ko māui-ui ꞌana tāꞌana poki ꞌi Kaperenāū.
I ꞌite era e rā taŋata ko tuꞌu ꞌana a Ietū ki Karirea mai Hūrea, he oho he uꞌi ꞌe he ani mo oho ki tōꞌona hare mo haka ora i te māui-ui o tāꞌana poki ko hāhine ꞌā mo mate.
He kī a Ietū:  —A kōrua, mo taꞌe takeꞌa i te mana, e ko haka moe i te manaꞌu ꞌi ruŋa i te ꞌAtua.
He kī e tū taŋata hōnui era:  —E Ietū, ka hōrou koe mai taꞌe mate tāꞌaku poki.
He kī ia e Ietū:  —Ka hoki koe ki tuꞌu hare; taꞌa poki ko ora ꞌana.  He haka moe rā taŋata i tōꞌona manaꞌu ki tū vānaŋa kī era e Ietū ꞌe he eꞌa he oho rō ꞌai.
E oho nō ꞌana ki tōꞌona hare he piri tāꞌana nuꞌu tāvini ꞌi te ara ꞌe he kī: «¡Ko ora ꞌana te māui-ui o te poki!».
He ꞌui e tū taŋata era: «¿Hora aha i haꞌamata i ora ai te māui-ui?». He pāhono e rā nuꞌu: «ꞌI ꞌaŋataiahi pe te hora hoꞌe o te ahi-ahi i kore ai te vera o te hakari».
He aŋi-aŋi ia e rā taŋata ko tū hora kī mau era ꞌā e Ietū: «Ko ora ꞌana te māui-ui o taꞌa poki». ꞌE he haka moe rō ꞌai te manaꞌu ꞌi ruŋa i a Ietū, ꞌe pē ira ꞌā te nuꞌu taꞌatoꞌa o tōꞌona hare.
He rua aŋa iŋa nei o Ietū i te mana ꞌi Karirea mai tōꞌona hoki iŋa mai mai Hūrea.
E te ŋā poki ꞌāꞌaku ē, e pāpaꞌi atu ena a au i te meꞌe nei ꞌo hara kōrua. ꞌE mo hara tāꞌue e tahi o kōrua, e ai rō ꞌana e tahi kope ꞌi muꞌa o te ꞌAtua mo vānaŋa mo te tātou ora ko Ietū Kiritō, ꞌe a ia he kope aŋa i te meꞌe tī-tika.
A Ietū i vaꞌai rō i a ia pa he tūtia mo tātou, ki haka kore ai e te ꞌAtua i te tātou hara, ꞌe taꞌe nō i te hara o tātou, i te hara takoꞌa o te nuꞌu taꞌatoꞌa o te ao.
A tātou e ꞌite nei e māhani rō ꞌana ki te ꞌAtua hai haꞌatura o tātou ki te roŋo o te ꞌAtua.
Te kope kī: «Ko māhani ꞌā a au i te ꞌAtua» ꞌe ꞌina he haꞌatura ki tāꞌana meꞌe kī, he reo-reo e tahi, ꞌe ꞌina he maꞌu i te roŋo parautiꞌa o te ꞌAtua.
ꞌE te kope haꞌatura ki tāꞌana vānaŋa, ko ia te kope haŋa parautiꞌa ki te ꞌAtua. E ꞌite nei: o te ꞌAtua mau ꞌā a tātou hai haꞌatura tātou ki a ia.
Te kope kī: ꞌi muri i te ꞌAtua a ia, e haka tere ia i a ia pē Ietū Kiritō.
E te taina, taꞌe o ruŋa i te roŋo ꞌāpī a au e pāpaꞌi atu ena, o ruŋa i te roŋo tuai, he roŋo ko ꞌite era ꞌana e kōrua mai te hora haka moe era ꞌā i te manaꞌu ꞌi ruŋa i a Ietū: e haŋa ki te rua.
ꞌE, ka ai atu pē ira, e haka ꞌite atu ena ꞌi nei roŋo pa he meꞌe ꞌāpī. Ko takeꞌa ꞌā, paꞌi, ꞌi ruŋa i a Ietū ꞌe ꞌi ruŋa i a kōrua. Hai haꞌatura ki te roŋo nei he ŋaro he oho te meꞌe he pōhāhā, ꞌe he māꞌeha he oho te hāpī parautiꞌa o te ꞌAtua pa he mōrī.
Te kope kī: ꞌi roto i te māꞌeha a ia, ꞌe te parautiꞌa mau e riri rō ꞌana mo tōꞌona taina, ko te noho iŋa ꞌana ꞌi roto i te pōhāhā.
Te kope haŋa hai māhatu ki tōꞌona taina, ꞌi roto i te māꞌeha e noho ena, ꞌe ꞌina e tahi meꞌe haka hara i a ia.
ꞌE te kope riri mo tōꞌona taina ꞌi roto i te pōhāhā e noho ꞌe e haꞌere ena, ꞌe ꞌina he ꞌite ki hē e oho ena, ꞌi te meꞌe era ꞌi te pōhāhā ꞌina he takeꞌa haka ꞌou.
E te ŋā poki ē, nuꞌu haka moe iho i te manaꞌu ꞌi ruŋa i a Ietū ē,  e pāpaꞌi atu ena a au ꞌo te ai hai Ietū Kiritō te kōrua hara i haka kore ai e te ꞌAtua.
E te matuꞌa ē, nuꞌu paꞌari ꞌi te meꞌe o te ꞌAtua haka moe oho nō i te manaꞌu ꞌi ruŋa i a Ietū ē,  e pāpaꞌi atu ena a au ꞌo te ai ko māhani ꞌana a kōrua i te kope ko ai era ꞌana ꞌi raꞌe ki te haꞌamata iŋa o te ao.  E te ŋā poki ꞌāpī, nuꞌu pūai pa he ŋā poki ꞌāpī ꞌi te ⸤haka moe i te manaꞌu⸥ ꞌi ruŋa i a Ietū ē,  e pāpaꞌi atu ena a au ki a kōrua ꞌo te ai ko rē ꞌana a kōrua ki a Rukifero.
I pāpaꞌi atu ai a au, e te nuꞌu haka moe iho i te manaꞌu ꞌi ruŋa i a Ietū ē,  ꞌo te ai ko māhani ꞌā a kōrua ki te ꞌAtua Matuꞌa.  I pāpaꞌi atu ai a au, e te nuꞌu paꞌari ꞌi te meꞌe o te ꞌAtua ē,  ꞌo te ai ko māhani ꞌana a kōrua i te kope ko ai era ꞌana ꞌi raꞌe ki te haꞌamata iŋa o te ao.  I pāpaꞌi takoꞌa atu ai a au, e te nuꞌu pūai pa he ŋā poki ꞌāpī ē,  he hio-hio o te kōrua haka moe iŋa i te manaꞌu ꞌi ruŋa i a Ietū;  e maꞌu rō ꞌana, paꞌi, kōrua i te vānaŋa o te ꞌAtua ꞌi roto i te kōrua māhatu,  ꞌe ko rē ꞌana kōrua ki a Rukifero.
E te taina, ꞌina kōrua ko haŋa ki te ao haka tere hai manaꞌu taŋata ꞌe ki te meꞌe vaꞌai mai. Mo haŋa o kōrua, ꞌina ia kōrua he haŋa ki te ꞌAtua Matuꞌa
ꞌo te ai pē nei ē: te meꞌe vaꞌai mai e te ao haka tere hai manaꞌu taŋata taꞌe mai te Matuꞌa i oho mai ai, mai te ao mau nei ꞌā. ꞌE ko te ŋā meꞌe nei te meꞌe vaꞌai e te ao: he pohe ki te meꞌe haŋa nō e te hakari, he pohe ki te meꞌe takeꞌa e te mata ꞌe he haka manaꞌu i te taŋata: i a ia mau nō te tano ꞌo te ai ōꞌona he ꞌono.
ꞌE te ao haka tere hai manaꞌu taŋata nā e kore e oho ena koia ko tāꞌana meꞌe taꞌatoꞌa taꞌe tano. ꞌE te kope aŋa i te meꞌe haŋa e te ꞌAtua, i a ia te ora ꞌāpī ꞌina he hopeꞌa raꞌa.
E ŋā poki ē, ko te hora hopeꞌa era nei. Ko ŋaroꞌa ꞌana e kōrua nā e oho mai ena te kiritō reo-reo. ꞌE ꞌi te hora nei, ko ꞌata rahi mai ꞌana. Pē ira a tātou e ꞌite nei ko te hora hopeꞌa era nei.
A rāua mai roto i a tātou i eꞌa ai, ꞌe, ka ai atu pē ira, taꞌe a rāua o tātou. ꞌĀhani, paꞌi, o tātou ko noho mai ꞌana. Te meꞌe nei i topa ai mo takeꞌa riva-riva: taꞌe taꞌatoꞌa nuꞌu o roto i a tātou he nuꞌu o tātou.
ꞌE a kōrua ko haꞌataꞌa ꞌana e Ietū Kiritō māꞌana hai vaꞌai atu i te ⸤Vārua Maitai⸥. ꞌO ira a kōrua taꞌatoꞌa e ꞌite ena i te hāpī parautiꞌa.
E pāpaꞌi atu ena a au taꞌe ꞌo te taꞌe ꞌite o kōrua i te hāpī parautiꞌa, ꞌo te ai e ꞌite rō ꞌana e kōrua. ꞌE, ko ꞌite takoꞌa ꞌana e kōrua ꞌina e tahi reo-reo eꞌa mai roto i te hāpī parautiꞌa.
¿Ko ai ia te kope reo-reo? He kope kī: a Ietū taꞌe he ⸤Kiritō⸥. Ko ia te kiritō reo-reo ꞌo te ai pa he taꞌe haŋa iŋa era ꞌā ōꞌona ki te ꞌAtua Matuꞌa, pē ira ꞌā e taꞌe haŋa takoꞌa ena ki tāꞌana Poki.
Te kope taꞌe haŋa ki te Poki, taꞌe a ia o te ꞌAtua Matuꞌa. ꞌE te kope kī: o te Poki a ia, o te ꞌAtua Matuꞌa takoꞌa a ia.
ꞌO ira, e hāpaꞌo ꞌe e haka tere kōrua hai hāpī ŋaroꞌa mai te hora haka moe era ꞌā i te kōrua manaꞌu ꞌi ruŋa i a Ietū. Mo aŋa pē ira, e ko topa kē a kōrua mai muri i te ꞌAtua Poki ꞌe mai muri i te ꞌAtua Matuꞌa.
ꞌE te meꞌe hōrea mai era e Ietū Kiritō ko te meꞌe nei: he ora ꞌāpī ꞌina he hopeꞌa raꞌa.
E pāpaꞌi atu ena a au i te ŋā meꞌe nei, ꞌo haka roŋo kōrua ki te nuꞌu reo-reo atu ꞌe ꞌo haka tapa kōrua mai te hāpī parautiꞌa.
ꞌIna ko rehu: a kōrua ko haꞌataꞌa ꞌā e Ietū Kiritō māꞌana hai vaꞌai atu i te Vārua Maitai, ꞌe taꞌe i te taŋata te vānaŋa hopeꞌa o ruŋa i te meꞌe o te ꞌAtua. Mo te Vārua Maitai e haka ꞌite atu o ruŋa i te meꞌe taꞌatoꞌa ꞌe tāꞌana hāpī he parautiꞌa, taꞌe he reo-reo. ꞌE, pa he meꞌe haka ꞌite atu e ia, ꞌina kōrua ko haka tapa mai muri i a Ietū Kiritō.
ꞌĒ-ē, ꞌina kōrua ko haka tapa. Ka haka noho nō kōrua, e ŋā poki ē, ꞌi muri i te Kiritō, ꞌo haꞌamā kōrua ꞌe ꞌo riꞌa-riꞌa ꞌi muꞌa i a ia ꞌi te hora o tōꞌona hoki iŋa mai.
Ko ꞌite ꞌana e kōrua: a Ietū he kope aŋa i te meꞌe tī-tika. ꞌE e ꞌite takoꞌa: te nuꞌu taꞌatoꞌa aŋa i te meꞌe tī-tika he ŋā poki o te ꞌAtua.
I oti era te ⸤mahana haka ora⸥, he hoꞌo a Māria Matarena, a ⸤Māria⸥, matuꞌa vahine o kuā ⸤Tanatiako⸥, ꞌe a Taromē i te manoꞌi mo paru i te hakari o Ietū.
ꞌI te pō era ꞌā o te mahana tāpati, mahana raꞌe o te tāpati, e eꞌa iho nō ꞌā te raꞌā, he oho ananake ki tū kona haka rē era i te hakari o Ietū
koia ko ꞌui ki a rāua ꞌā mā ꞌai e tono e haka tapa i te māꞌea puru o rā kona.
Rā māꞌea, paꞌi, māꞌea nui-nui paŋahaꞌa.  I tuꞌu era te ŋā viꞌe nei ki ira, he takeꞌa ko haka tapa era ꞌā.
I uru era ki roto i tū kona haka rē pāpaku era, he takeꞌa e noho rō ꞌā ꞌi te pāꞌiŋa mataꞌu e tahi taŋata ꞌāpī e uru rō ꞌā i te kahu tea-tea. He riꞌa-riꞌa rō atu ꞌai rā ŋā viꞌe.
He kī e rā taŋata:  «ꞌIna ko riꞌa-riꞌa. A kōrua e kimi ꞌana i a Ietū era o Nātāreta, kope veo era ꞌi ruŋa i te tātaurō. A ia ko ora haka ꞌou ꞌā; ꞌina o nei. Ka uꞌi nō a te kona haka rē era i a ia».
He kī haka ꞌou e tū taŋata era:  «Ka oho kōrua ka kī ki a Pētero ꞌe ki te nuꞌu hāpī haka ꞌou era e hoꞌe ꞌahuru: a Ietū ꞌi raꞌe ki a rāua ka oho ena ki Karirea ꞌe ꞌi ira ka piri ena, pa he meꞌe kī e ia».
I oti era he eꞌa rā ŋā viꞌe, he tē-tere mai tū kona era ko rurū ꞌana ꞌi te riꞌa-riꞌa. ꞌE ꞌi te ara ꞌina kai ꞌaꞌamu i tū meꞌe era.
I ora era a Ietū mai te mate ꞌi te popohaŋa o te mahana raꞌe o te tāpati, he haka takeꞌa i a ia ꞌi raꞌe ki a Māria Matarena, he viꞌe mai roto i haka eꞌa ai e Ietū e hitu tātane.
He oho ia rā viꞌe he haka ꞌite ki te nuꞌu hāpī ꞌa Ietū e ta-taŋi ꞌā ꞌi te koromaki,
ko ora haka ꞌou ꞌā a Ietū ꞌe ko takeꞌa ꞌana e ia. He manaꞌu e rā nuꞌu taꞌe he parautiꞌa.
ꞌI te ahi-ahi o rā mahana, e oho nō ꞌā e rua kope hāpī ꞌa Ietū mai Hērutarema ki te rua kona, he piri a Ietū taꞌe hai huru rava māhani takeꞌa e rāua.
I aŋi-aŋi era e rā ŋā kope ko Ietū ꞌō rā meꞌe, he oho he ꞌaꞌamu ki te tētahi nuꞌu hāpī ꞌa Ietū. ꞌE mo rā nuꞌu taꞌe ꞌā he parautiꞌa.
E no-noho nō ꞌā te nuꞌu hāpī ꞌa Ietū e hoꞌe ꞌahuru mā hoꞌe ꞌi ruŋa i te ꞌamuramaꞌa, he haka takeꞌa a Ietū i a ia. He ture ia ꞌo te taꞌe haka roŋo ki te nuꞌu takeꞌa raꞌe i a ia ko ora haka ꞌou ꞌā mai te mate, he pūꞌoko hio-hio o rāua ꞌe he taꞌe ⸤haka moe i te manaꞌu⸥ ꞌi ruŋa i a ia.
I oho era he kī:  «E oho kōrua e haka ꞌite i te ⸤roŋo riva-riva o te ꞌAtua⸥ a te henua taꞌatoꞌa.
Te kope haka moe i te manaꞌu ꞌi ruŋa i a au ꞌe haka ⸤papatito⸥ i a ia he eꞌa mai roto i te ūtuꞌa o te hara ꞌe he ravaꞌa i te ora ꞌāpī ꞌina he hopeꞌa raꞌa vaꞌai e te ꞌAtua. ꞌE te kope taꞌe haka moe i te manaꞌu ꞌi ruŋa i a au, he haka ūtuꞌa e te ꞌAtua.
Te nuꞌu haka moe i te manaꞌu ꞌi ruŋa i a au e aŋa rō i te meꞌe ka takeꞌa era e te taŋata he aŋi-aŋi: i rā nuꞌu te mana o te ꞌAtua. Te nuꞌu nei e haka eꞌa rō i te tātane mai roto i te taŋata hai ꞌīŋoa ōꞌoku, ꞌe e vānaŋa rō i te ꞌarero kē taꞌe i hāpī e rāua.
Mo ꞌa-ꞌaru tāꞌue i te kōreha veneno, ꞌe mo unu tāꞌue i te veneno, e ko ꞌati a rāua. ꞌE ꞌātā e ai rō te mana vaꞌai e te ꞌAtua, ka haka puā era hai rima ki te nuꞌu māui-ui, he ora rō ꞌai».
I oti era a Ietū te vānaŋa, he maꞌu he iri e te ꞌAtua ki te raŋi. He noho ia a Ietū ꞌi te pāꞌiŋa mataꞌu o te ꞌAtua.
ꞌE tū nuꞌu hāpī era ꞌa Ietū he eꞌa he haka ꞌite he oho a te kona taꞌatoꞌa i te roŋo riva-riva o te ꞌAtua, ꞌe ꞌa Ietū te hāꞌūꞌū i rā nuꞌu. ꞌE hai mana aŋa e rā nuꞌu hai ia e takeꞌa era e te taŋata: te roŋo haka ꞌite oho e rāua he parautiꞌa.]
»E pāpaꞌi ki te merahi o te nūnaꞌa taŋata ⸤haka moe i te manaꞌu⸥ ꞌi ruŋa i a au o Ēfeto:  “Pē nei te kī o te kope maꞌu ꞌi te rima mataꞌu i te hetuꞌu e hitu, haꞌere ꞌi vāeŋa o te hakariꞌi e hitu aŋa hai piru:
‘E ꞌite tahi rō ꞌana a au i taꞌa meꞌe aŋa. E aŋi-aŋi rō ꞌana i te paŋahaꞌa o taꞌa aŋa, i te haꞌaoromaꞌi iŋa ōꞌou i te ꞌati hai haumārū, ꞌe i tuꞌu taꞌe haŋa ki te nuꞌu aŋa i te meꞌe taꞌe tano. E ꞌite takoꞌa rō ꞌana a au i haka ꞌatu rō koe i te nuꞌu kī he ꞌāpōtoro rāua, ꞌe te parautiꞌa mau, taꞌe pē ira; ko maꞌurima ꞌana, paꞌi, e koe he reo-reo.
I ꞌamo i oho nō koe i te ꞌati ꞌo te ai ōꞌou ꞌāꞌaku, ꞌe ꞌina kai hōriŋa, ko te haka moe ko te oho iŋa ꞌana a koe i tuꞌu manaꞌu ꞌi ruŋa i a au.
’Ka ai atu pē ira, e ai rō ꞌana tāꞌaku ture māꞌau: he taꞌe haŋa haka ꞌou mai ōꞌou ki a au ꞌe ki te rua pa he oho iŋa era o muꞌa ꞌā, hora haka moe raꞌe era ōꞌou i te manaꞌu ꞌi ruŋa i a au.
E manaꞌu koe pē hē te rahi o tuꞌu haŋa ꞌi rā hora, ꞌe ꞌai ka huri haka ꞌou rō tuꞌu manaꞌu. Te meꞌe aŋa era e koe ꞌi muꞌa ꞌā ka aŋa haka ꞌou, ꞌo oho rō atu a au he toꞌo i taꞌa hakariꞌi ena mai tōꞌona kona.
’Te meꞌe riva ōꞌou: he taꞌe haŋa ki te meꞌe aŋa e te nīkōrāita, he meꞌe taꞌe haŋa e au.
’¡Te kope haŋa mo aŋi-aŋi i tāꞌaku roŋo e haka roŋo te vānaŋa kī e te ⸤Vārua Maitai⸥ ki te nūnaꞌa taꞌatoꞌa haka moe i te manaꞌu ꞌi ruŋa i a au!  ’Te nuꞌu rē ki te pūai o Rukifero he vaꞌai e au mo kai mai ruŋa i te tumu vaꞌai i te ora ꞌāpī ꞌina he hopeꞌa raꞌa ꞌi te kona era o te ꞌAtua’”.
»E pāpaꞌi takoꞌa ki te merahi o te nūnaꞌa taŋata haka moe i te manaꞌu ꞌi ruŋa i a au o ꞌĒtēmīrina:  “Pē nei te kī o te kope he Raꞌe ꞌe he Hopeꞌa, he kope i mate rō ꞌe i ora haka ꞌou rō:
‘E ꞌite rō ꞌana a au i te rahi o te ꞌati e ꞌamo ena e koe, ꞌe i tuꞌu veve, ka ai atu te parautiꞌa mau he ꞌono koe. E ꞌite takoꞌa rō ꞌana a au pē hē e vānaŋa taꞌe tano ena o ruŋa ōꞌou e te nuꞌu kī he ⸤hūrio⸥ a rāua ꞌe te parautiꞌa mau he nūnaꞌa rāua ꞌa Rukifero.
’ꞌIna koe ko riꞌa-riꞌa ꞌi te ꞌati ka topa ena. Tētahi o kōrua e puru rō ꞌi roto i te hare maꞌuꞌaurī hai Rukifero, he rāveꞌa e tahi mo haka ꞌatu atu i a kōrua taꞌatoꞌa. E hoꞌe ꞌahuru mahana ka ꞌamo ena kōrua i rā ꞌati. E haka noho e oho nō koe i tuꞌu manaꞌu ꞌi ruŋa i a au ka ai atu he mate koe ꞌo te aŋa pē ira, ꞌe he vaꞌai atu e au i te ora ꞌāpī ꞌina he hopeꞌa raꞌa mo haka koa i a koe.
’¡Te kope haŋa mo aŋi-aŋi i tāꞌaku roŋo e haka roŋo te vānaŋa kī e te Vārua Maitai ki te nūnaꞌa taꞌatoꞌa haka moe i te manaꞌu ꞌi ruŋa i a au!  ’Te nuꞌu rē ki te pūai o Rukifero e ko topa ꞌi ruŋa i a rāua te rua mate iŋa, e ko haꞌataꞌa mau rō ꞌāvai mai muri i te ꞌAtua’”.
»E pāpaꞌi takoꞌa ki te merahi o te nūnaꞌa taŋata haka moe i te manaꞌu ꞌi ruŋa i a au o Perekamo:  “Pē nei te kī o te kope i a ia te hoe kaꞌi-kaꞌi ararua pāꞌiŋa:
‘Ko ꞌite ꞌana a au e noho ena koe ꞌi te kona ꞌa Rukifero te haka tere, ꞌe, ka ai atu pē ira, kai haka tapa koe i tuꞌu manaꞌu mai ruŋa i a au, ꞌe kai haka rē i tāꞌaku hāpī, korohaŋa ꞌi te hora tiŋaꞌi era ꞌi nā i a Antipa, he mataꞌite parautiꞌa ōꞌoku.
’Ka ai atu pē ira, e ai rō ꞌā tāꞌaku ture māꞌau: ꞌi te kona ena e ai rō ꞌā te kōrua nuꞌu ko te maꞌu iŋa ꞌana i te haka tere iŋa era ꞌa ⸤Vārama⸥. O te kope nei, paꞌi, i hāpī i a Vāraka⁠ pē hē ana haka hara i te itaraera hai haka haŋu i a rāua mo kai i te kai tūtia ki te ꞌītoro ꞌe mo moe i te viꞌe ꞌe i te taŋata taꞌe he viꞌe ꞌo he kenu ꞌāꞌana.
’ꞌE nā e ai takoꞌa rō ꞌana te kōrua nuꞌu ꞌina he haŋa mo haka rē i te hāpī o te nīkōrāita.
ꞌO ira, ka huri haka ꞌou te manaꞌu ki te ꞌAtua. Mo taꞌe aŋa pē ira, e ko roa a au ka oho atu ena ki a koe ꞌe, hai hoe eꞌa mai roto i tōꞌoku haha, te auraꞌa, hai vānaŋa ꞌāꞌaku, ka haka ūtuꞌa ena i a rāua.
’¡Te kope haŋa mo aŋi-aŋi i tāꞌaku roŋo e haka roŋo te vānaŋa kī e te Vārua Maitai ki te nūnaꞌa taꞌatoꞌa haka moe i te manaꞌu ꞌi ruŋa i a au!  ’Te nuꞌu rē ki te pūai o Rukifero he vaꞌai e au i te kai he ⸤mānā⸥ naꞌa era. ꞌE he vaꞌai takoꞌa e au e tahi māꞌea tea-tea ꞌi ruŋa e pāpaꞌi rō ꞌā te ꞌīŋoa ꞌāpī e tahi, ꞌe ꞌina he rua kope ꞌite i rā ꞌīŋoa, ko te kope nō era i a ia rā māꞌea’”.
»E pāpaꞌi takoꞌa ki te merahi o te nūnaꞌa taŋata haka moe i te manaꞌu ꞌi ruŋa i a au o Tiatira:  “Pē nei te kī o te Poki nei o te ꞌAtua, he kope tuꞌu o te mata pa he ura o te ahi, ꞌe te vaꞌe pa he ꞌaurī pura:
‘E ꞌite tahi rō ꞌana a au i taꞌa meꞌe aŋa. E ꞌite rō ꞌana a au i tuꞌu haŋa, i tuꞌu haka moe iŋa i te manaꞌu ꞌi ruŋa i a au, i te aŋa e aŋa mai ena ꞌe i te haꞌaoromaꞌi ōꞌou i te ꞌati hai haumārū. E ꞌite takoꞌa rō ꞌana a au ꞌata hau rō atu tuꞌu aŋa ꞌi te hora nei ki te hora era o muꞌa ꞌā.
’Ka ai atu pē ira, e ai rō ꞌana tāꞌaku ture māꞌau: he haꞌaoromaꞌi ōꞌou i te viꞌe ko Hētāvere, viꞌe kī i a ia mau ꞌā he perofeta. Te viꞌe nei hai hāpī reo-reo ꞌāꞌana e haka haŋu ena i tōꞌoku tāvini mo moe i te viꞌe i te taŋata taꞌe he viꞌe ꞌo he kenu ꞌāꞌana ꞌe mo kai i te kai tūtia ki te ꞌītoro.
I vaꞌai rō au i te hora mo huri o tōꞌona manaꞌu ki te ꞌAtua ꞌe ꞌina kai haŋa, ꞌe kai haŋa takoꞌa mo haka rē i tāꞌana meꞌe aŋa he moe i te kenu taꞌe ꞌāꞌana.
’ꞌO ira, he haka māui-ui e au i a ia ki te roa e ko eꞌa mai ruŋa i te roꞌi, ꞌe he tiŋaꞌi he haka mate e au i tāꞌana ŋā poki. ꞌE te taina moe i a ia, mo taꞌe haka rē i te meꞌe aŋa e rā viꞌe, he uŋa atu e au i te ꞌati nui-nui ki ruŋa i a rāua.  ’Pē ira ka ꞌite ena e te nūnaꞌa taŋata taꞌatoꞌa haka moe i te manaꞌu ꞌi ruŋa i a au pē nei ē: e ꞌite rō ꞌana a au i te manaꞌu hopeꞌa ena o te hōhonu ꞌe i te meꞌe o roto i te māhatu. ꞌE e tahi e tahi kope ka vaꞌai ena e au i te meꞌe tano, tano ki te meꞌe i aŋa e ia.
—.
’ꞌE a kōrua, te tētahi nuꞌu haka moe i te manaꞌu ꞌi ruŋa i a au o Tiatira taꞌe maꞌu i te hāpī o te viꞌe ena, hāpī kī e te tētahi he hāpī hōhonu, ꞌe te parautiꞌa mau he hāpī ꞌa Rukifero, he kī atu a au: ꞌina a au e ko haka ꞌamo i a kōrua hai meꞌe haka ꞌou mo haꞌatura.
Tāꞌaku meꞌe haŋa nō: ka haka moe ka oho nō i te kōrua manaꞌu ꞌi ruŋa i a au ꞌātā ki tōꞌoku hoki iŋa mai.
’Te nuꞌu rē ki te pūai o Rukifero aŋa oho, ꞌātā ki te hopeꞌa, i tāꞌaku meꞌe haŋa mo aŋa, he vaꞌai e au i te parau mo haka tere i te henua taꞌatoꞌa o te ao,
pa he vaꞌai iŋa mai era e tōꞌoku Matuꞌa ki a au, ꞌe he haka tere a rāua i te kona taꞌatoꞌa hai pūai, ꞌe ꞌina he nuꞌu mo rē ki a rāua. ꞌE te nuꞌu haka ꞌāriŋa he haka pararaha pa he haka pararaha iŋa i te pani aŋa hai ꞌōꞌone. ꞌE ki tū nuꞌu rē era he vaꞌai takoꞌa a au i te hetuꞌu ena o te pōꞌā.
—.
’¡Te kope haŋa mo aŋi-aŋi i tāꞌaku roŋo e haka roŋo te vānaŋa kī e te Vārua Maitai ki te nūnaꞌa taꞌatoꞌa haka moe i te manaꞌu ꞌi ruŋa i a au!’”.
E ꞌite takoꞌa koe: ꞌi te ŋā mahana hopeꞌa ena e ai rō te mahana taparahi-taꞌata.
He ꞌino te taŋata, he haŋa ki te moni nō, he haka meꞌe i a rāua, he manaꞌu i a rāua mau nō te tano, he vānaŋa taꞌe tano mo te ꞌAtua, e ko haꞌatura ki te rāua matuꞌa, e ko ꞌite mo māuru-uru ꞌe ꞌina takoꞌa e ko moꞌa i te hāpī o te ꞌAtua.
E ko haka ꞌaroha ꞌe e ko haŋa ki te rua taŋata. He riro nuꞌu haꞌaꞌino, taꞌe hāito i te meꞌe kī ꞌe i te meꞌe aŋa, tōtōā i te rua ꞌe taꞌe haŋa ki te meꞌe tano.
E riro takoꞌa rō a rāua he taŋata hoꞌo i te rua, aŋa i te meꞌe ꞌina he manaꞌu hia, ꞌe haka paka i a rāua. ꞌE te meꞌe mau nō ka kimi era he reka, taꞌe he ꞌAtua.
E haka tuꞌu rō i a rāua pa he taŋata moꞌa ꞌe haꞌatura ki te ꞌAtua; ꞌe, hai haka tere iŋa o rāua, ka takeꞌa era ꞌina mau ꞌā he haꞌatura.  ꞌIna e tahi aꞌa meꞌe mo aŋa ꞌi muri i te nuꞌu tuꞌu pē rā, e Timoteo ē.
O rāua, paꞌi, te nuꞌu oho ki hare era ki hare era ꞌe hai reo-reo e ravaꞌa ena mo haka tere i te ŋā viꞌe ꞌina he pūai o te manaꞌu, ꞌamo meꞌe rahi hara, ꞌe pohe ki te meꞌe taꞌe tano.
He haka roŋo nō te aŋa o te ŋā viꞌe nei ki nuꞌu era ki nuꞌu era, ꞌe ꞌina he aŋi-aŋi, ki te hora hopeꞌa, ꞌi hē mau te hāpī parautiꞌa o te ꞌAtua.
Te nuꞌu hāpī era i te ŋā viꞌe hai reo-reo he nuꞌu manaꞌu taꞌe tano, haka tapa i te rāua manaꞌu mai ruŋa i te ꞌAtua. Pa he taꞌe haka roŋo iŋa era ꞌā o Hane ararua ko Hampere ki a ⸤Mōtē⸥ te taꞌe haka roŋo o rā nuꞌu i te hāpī parautiꞌa o te ꞌAtua.
Te nuꞌu nei e ko ravaꞌa mo haka roŋo mo oho nō e te nuꞌu ki a rāua ka ꞌite rō ena e te taꞌatoꞌa pē nei ē: he nuꞌu maꞌa-maꞌa. He meꞌe nei te meꞌe i topa takoꞌa ki a Hane ararua ko Hampere.
ꞌE a koe, e Timoteo ē, ko ꞌite riva-riva ꞌana i tāꞌaku meꞌe hāpī, i te huru o tōꞌoku noho iŋa, i tāꞌaku meꞌe haŋa mo aŋa, i tōꞌoku haka moe iŋa i te manaꞌu ꞌi ruŋa i a Ietū, i tōꞌoku haumārū, i tōꞌoku haŋa ki te rua ꞌe i tōꞌoku haꞌaoromaꞌi iŋa i te ꞌati hai pūai
e tute mai era i a au mo tōtōā ꞌi te ŋā kona era ko Antiokia, ko Īkōnio ꞌe ko Rītara. ¡Meꞌe huru kē te rahi o te ꞌati a au i haꞌaoromaꞌi ai! ꞌE o te ꞌAtua au i hāꞌūꞌū mai mo eꞌa mai roto i rā ŋā ꞌati.
ꞌĪ a au he kī atu: te nuꞌu taꞌatoꞌa ⸤haka moe i te manaꞌu⸥ ꞌi ruŋa i a Ietū Kiritō, haŋa mo riro o rāua he nuꞌu moꞌa ꞌe haꞌatura ki a ia, e ꞌite: he tute i a rāua e te nuꞌu taꞌe haŋa ki te ꞌAtua mo tōtōā.
ꞌE te ŋāŋata aŋa i te meꞌe taꞌe tano ꞌe te nuꞌu haka tuꞌu i a rāua pa he nuꞌu haka moe i te manaꞌu ꞌi ruŋa i a Ietū pe te ꞌata taꞌe riva-riva ka oho ena; te aŋa he reo-reo he oho nō ki te taŋata ꞌe, ꞌina he aŋi-aŋi, e reo-reo takoꞌa rō ꞌana ki a rāua.
ꞌE a koe, e maꞌu hio-hio te ŋā meꞌe hāpī atu era. Ko ꞌite ꞌana, paꞌi, e koe he parautiꞌa ꞌe ꞌa ꞌai i hāpī atu.
Mai tuꞌu ꞌiti-ꞌiti haŋa ꞌā i ꞌite rō ai a koe i te meꞌe o ruŋa i te ⸤Pāpaꞌi Moꞌa⸥, he meꞌe haka ꞌite ꞌe haka aŋi-aŋi atu pē nei ē: mo eꞌa mai roto i te ūtuꞌa o te hara e haka moe i te manaꞌu ꞌi ruŋa i a Ietū Kiritō.
Te meꞌe taꞌatoꞌa kī ꞌi ruŋa i te Pāpaꞌi Moꞌa he meꞌe haka ꞌite mai e te ꞌAtua. Tōꞌona hauhaꞌa: he hāpī mai, he ture mai, he haka tī-tika mai i te manaꞌu ꞌe he hāpī mai i te noho iŋa tano ki te mata o te ꞌAtua,
ki ai ai te nuꞌu aŋa ki a ia e tano riva-riva rō ꞌana mo aŋa rauhuru meꞌe riva-riva haŋa ꞌāꞌana.
»He tumu vino parautiꞌa a au; o tōꞌoku Matuꞌa te haka heu ꞌe te hāpaꞌo.
Mo taꞌe hua e tahi maŋa ōꞌoku, he ko-koti; ꞌe mo hua, he to-tope mo ꞌata hua.
A kōrua, ꞌi te ⸤haka moe i te manaꞌu⸥ ꞌi ruŋa i tāꞌaku vānaŋa, ko maꞌitaki ꞌana pa he ŋā maŋa era ko tope-tope riva-riva ꞌana.
»ꞌIna kōrua ko haka topa mai muri i a au, pa he taꞌe haka topa iŋa nei ōꞌoku i a au mai muri i a kōrua. Te maŋa vino e tahi e ko hua mo ko-koti mo haka topa mai te tumu. Pē ira ꞌana kōrua, mo topa mai muri i a au e ko hua, te auraꞌa, e ko riva kōrua mo aŋa i te meꞌe haŋa e te ꞌAtua.
»Ko au te tumu vino, ko kōrua te maŋa. Mo raꞌu nō mai o kōrua ꞌi ruŋa i a au ꞌe a au ki a kōrua, he ꞌata rahi te hua iŋa; ꞌe mo kore ōꞌoku, e ko ravaꞌa e kōrua mo aŋa i te meꞌe tano ki te mata o te ꞌAtua.
Te kope haka topa i a ia mai muri i a au pa he maŋa ko ko-koti ko hoa ꞌā. He paka-paka, he runu ꞌe he tutu ꞌi roto i te ahi.
»Mo noho nō mai o kōrua ꞌi muri i a au, ꞌe mo maꞌu riva-riva i tāꞌaku hāpī nei, te meꞌe mo no-noꞌi mai e kōrua he vaꞌai atu.
Mo hua rahi o kōrua, te auraꞌa, mo aŋa i te meꞌe tī-tika ki te mata o te ꞌAtua, e haꞌahana-hana ꞌā ki te ꞌAtua Matuꞌa, ꞌe he riro ia a kōrua he nuꞌu hāpī parautiꞌa ꞌāꞌaku.
E haŋa rahi rō atu ꞌana a au ki a kōrua, pa he haŋa iŋa mai ena o te Matuꞌa ki a au. E maꞌu ꞌi roto i te kōrua māhatu te haŋa nei ōꞌoku ki a kōrua.
Mo haꞌatura o kōrua ki tāꞌaku roŋo, e ko kore tōꞌoku haŋa mo kōrua, pa he taꞌe kore iŋa ena ꞌā o te haŋa o tōꞌoku Matuꞌa ki a au ꞌo te haꞌatura ōꞌoku ki tāꞌana roŋo.
»E kī atu ena a au i te meꞌe nei mo rahi o te kōrua koa pa he koa iŋa nei ōꞌoku.
Tāꞌaku roŋo: e haŋa kōrua ki te rua pa he haŋa iŋa nei ōꞌoku ki a kōrua.
Te haŋa hopeꞌa o te nui-nui he vaꞌai o te kope e tahi i a ia ki te mate mo tōꞌona repahoa.
Mo aŋa kōrua i tāꞌaku meꞌe nei e kī atu ena, he repahoa parautiꞌa mau ꞌā kōrua ōꞌoku.
E ko kī haka ꞌou atu a au he tāvini kōrua; te tāvini, paꞌi, ꞌina he ꞌite i te manaꞌu o te kope haka aŋa i a ia. Mōꞌoku a kōrua he repahoa; ko haka ꞌite tahi atu ꞌana, paꞌi, a au i te meꞌe kī mai e tōꞌoku Matuꞌa.
»Taꞌe hai haŋa o kōrua i ai ena he nuꞌu hāpī ꞌāꞌaku. ꞌĀꞌaku kōrua i haꞌataꞌa ꞌe ko uŋa ꞌā mo ꞌata rahi te kōrua hua iŋa, te auraꞌa, mo ꞌata rahi te kōrua meꞌe riva-riva aŋa, ꞌe mo taꞌe ŋaro nā meꞌe ki te hora hopeꞌa. ꞌE te meꞌe no-noꞌi e kōrua hai ꞌīŋoa ōꞌoku he vaꞌai atu e te Matuꞌa.
Tāꞌaku meꞌe nei e kī atu ena: e haŋa kōrua ki te rua.
»Mo ai e maꞌu rō ꞌā i te riri mo kōrua te taŋata o te ao nei taꞌe haka moe i te manaꞌu ꞌi ruŋa i a au, e ꞌite: ꞌi raꞌe te nuꞌu era i maꞌu ai i te riri mōꞌoku.
ꞌĀhani kōrua o te nuꞌu era ꞌā, ko te haŋa iŋa atu ꞌana, pa he haŋa iŋa ki te rāua nuꞌu. ꞌĀꞌaku kōrua i haꞌataꞌa mai mai roto i a rāua, ꞌo ira e maꞌu ena i te riri mo kōrua, ꞌo te taꞌe ai haka ꞌou kōrua o rāua.
»E uꞌi ꞌo rehu tāꞌaku meꞌe kī atu: “ꞌIna e tahi tāvini ꞌata hau rō atu ki te kope haka aŋa i a ia”. Mo ai, paꞌi, i tute rō mai i a au mo tōtōā, he tute takoꞌa atu i a kōrua; ꞌe mo ai i haka roŋo rō ki tāꞌaku vānaŋa, he haka roŋo takoꞌa atu ki a kōrua.
ꞌO te ai a kōrua ꞌāꞌaku, he aŋa tahi atu i te meꞌe nei ꞌi ruŋa i a kōrua, he taꞌe aŋi-aŋi e rā nuꞌu ko ai mau te kope uŋa mai era i a au.
»ꞌĀhani a au i taꞌe tuꞌu mai ꞌe i taꞌe haka ꞌite i te parautiꞌa, e ko ai te rāua hape ꞌo te hārui mai i a au ꞌe i tāꞌaku vānaŋa hai tuaꞌivi. ꞌE, hora nei, ꞌina he ꞌōtohe toe mo te rāua hara.
Te nuꞌu maꞌu i te riri mōꞌoku e maꞌu takoꞌa rō ꞌā i te riri mo tōꞌoku Matuꞌa.
ꞌE, ꞌāhani i taꞌe aŋa e au i te mana kai aŋa ꞌā e te rua kope, e ko ai te rāua hape ꞌo te hārui mai i a au hai tuaꞌivi. A rāua ko takeꞌa ꞌana i tōꞌoku aŋa iŋa i te ŋā meꞌe nei ꞌe, ka ai atu pē ira, ko te maꞌu iŋa ꞌā i te riri mōꞌoku ꞌe mo tōꞌoku Matuꞌa.
Hai oho iŋa nei o rāua e haka tano ena te meꞌe kī ꞌi ruŋa i te ⸤Pāpaꞌi Moꞌa⸥ pē nei ē: “E maꞌu tahaŋa nō ꞌana i te riri mōꞌoku”.
»Ki tuꞌu mai tū kope hāꞌūꞌū era, he ⸤Vārua Maitai⸥ hāpī i te Parautiꞌa mo uŋa mai e au mai tōꞌoku Matuꞌa, ko ia te mataꞌite mo kī atu i te parautiꞌa o ruŋa i a au.
ꞌE a kōrua he mataꞌite takoꞌa ōꞌoku; ꞌi muri i a au ꞌana, paꞌi, kōrua mai te hora haꞌamata hāpī era ꞌā ōꞌoku.
A au, a Pauro, a Tirivano ꞌe a Timoteo he ꞌaroha atu ki a kōrua ki te nuꞌu taꞌatoꞌa o Tētārōnika haꞌamuri ki te ꞌAtua Matuꞌa ꞌe ki te Pūꞌoko Haka Tere ko Ietū Kiritō.
Ka ai ꞌi ruŋa i a kōrua te riva rahi ꞌe te haumārū o te ꞌAtua, Matuꞌa o tātou, ꞌe o te Pūꞌoko Haka Tere o tātou ko Ietū Kiritō.
E te taina, te meꞌe tano mo aŋa e mātou he māuru-uru he oho ki te ꞌAtua mo kōrua ꞌo te ai te haka moe iŋa o kōrua i te manaꞌu ꞌi ruŋa i a Ietū pe te ꞌata pūai e oho ena, ꞌe te haŋa o kōrua mo te rua pe te ꞌata rahi nō e oho ena.
ꞌO ira a mātou e vānaŋa nei hai koa o ruŋa i a kōrua ꞌi roto i te nuꞌu ⸤haka moe i te manaꞌu⸥ ꞌi ruŋa i a Ietū ꞌi te kona taꞌatoꞌa tuꞌu o mātou. E ꞌaꞌamu rō ꞌā e mātou pē hē kōrua e haka moe e oho nō ena i te manaꞌu ꞌi ruŋa i a Ietū, ꞌina he ꞌaka-ꞌaka te kōrua manaꞌu, ka ai atu e rahi rō ꞌana te ꞌati topa atu ꞌe e ai rō ꞌana te nuꞌu tute i a kōrua mo tōtōā.
Hai haꞌaoromaꞌi iŋa o kōrua i te meꞌe taꞌatoꞌa ena, e ꞌite nei a mātou: a kōrua ko haka moe mau ꞌana i te manaꞌu ꞌi ruŋa i a Ietū ꞌe he nuꞌu mau ꞌā ꞌāꞌana. ꞌE, ꞌi te ꞌite o tātou pē nei ē: te ꞌAtua, he ꞌAtua aŋa i te meꞌe tī-tika, e ꞌite takoꞌa nei: pe muꞌa ka oho ena, e aŋa takoꞌa rō te ꞌAtua i te ŋā meꞌe nei: e kī rō he nuꞌu tano kōrua mo noho, ꞌina he hopeꞌa raꞌa, ꞌi tōꞌona kona haka tere, ꞌo te haka moe i te manaꞌu ꞌi ruŋa i a Ietū,
e haka ꞌamo rō hai ꞌati i te nuꞌu tōtōā i a kōrua,
ꞌe e vaꞌai rō mai i te ora ki a tātou, ki te nuꞌu ꞌamo i te ꞌati. Te meꞌe nei ka topa ena ꞌi te mahana o te hoki iŋa mai o te tātou Pūꞌoko Haka Tere ko Ietū Kiritō ananake ko tāꞌana merahi pūai mai te raŋi e haka vari tahi rō ꞌā e te ura o te ahi.
Ka tuꞌu mai ena mo haka ūtuꞌa i te nuꞌu hārui hai tuaꞌivi i te ꞌAtua ꞌe taꞌe haꞌatura ki te roŋo riva-riva o ruŋa o Ietū, Pūꞌoko Haka Tere o tātou.
Te ūtuꞌa mo te nuꞌu era he ūtuꞌa ꞌina he hopeꞌa raꞌa. ꞌI te mahana ka tuꞌu mai ena mai te raŋi te tātou Pūꞌoko Haka Tere e toꞌo rō i rā nuꞌu e haka ꞌava-ꞌava rō, ꞌo oꞌo ki roto i tōꞌona pūai nui-nui ꞌana-ꞌana.  ꞌE a tātou, te nuꞌu haꞌataꞌa taꞌatoꞌa e te ꞌAtua māꞌana, nuꞌu haka moe i te manaꞌu ꞌi ruŋa i a Ietū, e haꞌahana-hana tahi rō ki a ia ꞌe e māere rō ꞌi te meꞌe taꞌatoꞌa aŋa e ia mo tātou. ꞌE, ꞌi te haka moe o kōrua i te manaꞌu ꞌi ruŋa i te meꞌe hāpī atu era e mātou, a tātou taꞌatoꞌa o roto o te nuꞌu haꞌahana-hana ki a ia.
—.
ꞌO ira, ꞌi roto i te mātou pure, e pure takoꞌa rō ꞌana a mātou mo kōrua paurō te mahana. E ani nei mātou ki te tātou ꞌAtua mo hāꞌūꞌū atu, ki ai ai te kōrua noho iŋa tano o te nuꞌu haꞌataꞌa e ia māꞌana, ꞌe ki ravaꞌa ai kōrua, hai pūai ōꞌona, mo aŋa i te meꞌe riva-riva taꞌatoꞌa manaꞌu e kōrua mo aŋa ꞌo te ai o kōrua he nuꞌu haka moe i te manaꞌu ꞌi ruŋa i a Ietū.
E pure nei mātou pē ira mo kōrua ki haꞌahana-hana ai te taŋata i te tātou Pūꞌoko Haka Tere ko Ietū Kiritō hai kōrua, ꞌi te takeꞌa i te kōrua noho iŋa tano ꞌe i te kōrua meꞌe riva-riva aŋa, ꞌe ki koa ai a Ietū mo kōrua. Te meꞌe taꞌatoꞌa nei ka topa ena hai riva rahi mau nō o te tātou ꞌAtua ꞌe o te tātou Pūꞌoko Haka Tere ko Ietū Kiritō.
Ko rahi atu ꞌana te mahana, he hoki a Ietū ki Hērutarema ki te ŋoŋoro e tahi o te ⸤hūrio⸥.
ꞌI muri i te ꞌōpani uru ki ira e kī era O te Māmoe, te puna vai e tahi te ꞌīŋoa ꞌi te ⸤ꞌevereo⸥ ko Vetesātā. ꞌI te kao-kao o rā puna e rima kona mo haka kohu.
ꞌI raro o rā kona meꞌe rahi nuꞌu matapō, vaꞌe koke, māui-ui ꞌe hakari taꞌe makenu e mo-moe rō ꞌana [e tiaki ꞌā ki te haka makenu iŋa o te vai.
Te kī: e topa rō ꞌana te merahi ꞌi tōꞌona hora mo haka mākenu-kenu i rā vai, ꞌe te kope raꞌe mo oꞌo ki roto ki oti te haka makenu he ora tōꞌona māui-ui.]
ꞌI roto i rā nuꞌu māui-ui era te taŋata e tahi ka toru ꞌahuru mā vaꞌu matahiti o tōꞌona māui-ui.
I takeꞌa era e Ietū i rā taŋata e moe rō ꞌana, ꞌe ꞌi te ꞌite ko rahi ꞌana te matahiti o tōꞌona ai pē ira, he ꞌui:  —¿E haŋa rō ꞌā koe mo ora o tuꞌu māui-ui?
He pāhono e rā taŋata:  —Ē, ꞌina e tahi kope mo ha-haꞌo i a au ki roto i te puna e haka makenu ena i te vai. E haŋa nei a au mo uru, ꞌi raꞌe ꞌana te rua e oꞌo rō ena.
He kī e Ietū:  —Ka eꞌa ki ruŋa, ka toꞌo tuꞌu hēriki, ꞌe ꞌai koe ka eꞌa ka oho rō.
ꞌI rā hora mau ꞌana he ora te māui-ui o rā taŋata, he toꞌo i tū hēriki era ōꞌona ꞌe he haꞌamata he haꞌere. ꞌE, ꞌi te meꞌe era he ⸤mahana haka ora⸥,
he kī e te hūrio ra-rahi ki tū kope era:  —Mahana nei he mahana haka ora; ꞌina he haꞌatiꞌa mo ꞌamo i te hēriki.
He pāhono e rā taŋata:  —Pē nei te kope haka ora mai era i a au i kī mai ai: «Ka toꞌo tuꞌu hēriki ka eꞌa ka oho».
He ꞌui e tū nuꞌu era:  —¿Ko ai te kope kī atu era: «Ka toꞌo tuꞌu hēriki ka eꞌa ka oho»?
Kai ꞌite ia e rā taŋata ꞌa ꞌai a ia i haka ora ꞌo te ai ko ŋaro ꞌana a Ietū ꞌi roto i te rahi o te taŋata.
I oho era he piri haka ꞌou a Ietū ki rā kope ꞌi te ⸤Kona Haꞌamuri ꞌAtua⸥ ꞌe he kī: «Ka haka roŋo mai. Nā ko ora ꞌā tuꞌu māui-ui. ꞌIna koe ko hara haka ꞌou ꞌo topa atu te ꞌati ꞌata paŋahaꞌa».
He oho ia rā taŋata he ꞌaꞌamu ki te hūrio ra-rahi: a Ietū a ia i haka ora.
He riri ia rā nuꞌu mo Ietū ꞌo te haka ora i te nuꞌu māui-ui ꞌi te mahana haka ora.
Ka ai atu pē ira, he kī e Ietū ki tū nuꞌu hūrio ra-rahi era: «Tōꞌoku Matuꞌa e aŋa e oho nō ꞌā, ꞌe pē ira takoꞌa ꞌana a au».
Hai meꞌe nei i ꞌata riri ai rā nuꞌu mo Ietū ꞌe he haŋa mo tiŋaꞌi, taꞌe nō ꞌō ꞌo te taꞌe moꞌa i te mahana haka ora, ꞌo te kī takoꞌa: te ꞌAtua he Matuꞌa ōꞌona, ꞌe hai rā kī iŋa i haka tuꞌu ai he ꞌAtua mau ꞌā a ia.
He kī ia e Ietū:  «ꞌĪ a au he kī atu: Te Poki o te ꞌAtua e ko aŋa e tahi meꞌe hai manaꞌu ōꞌona hoko tahi nō; te meꞌe aŋa ꞌāꞌana he meꞌe takeꞌa mai tōꞌona Matuꞌa. Te meꞌe taꞌatoꞌa aŋa e te Matuꞌa he aŋa takoꞌa e te Poki.
Te Matuꞌa e haŋa rahi rō ꞌana ki tāꞌana Poki ꞌe e haka takeꞌa tahi rō ꞌana i tāꞌana meꞌe aŋa. Pe muꞌa ka oho ena, he haka takeꞌa ki a ia i te meꞌe ꞌata nui-nui ꞌe, ka aŋa ena, he māere kōrua.
»Pa he vaꞌai iŋa e te Matuꞌa ki te taŋata mate i te ora, pē ira takoꞌa te Poki ka vaꞌai ena i te ora ki te kope nō era ꞌāꞌana i haŋa.
Te Matuꞌa ꞌina he kī i te meꞌe tano ꞌe i te meꞌe taꞌe tano o te taŋata; ki tāꞌana Poki i vaꞌai ai i te parau mo aŋa i rā meꞌe,
ki haꞌamuri ai te taŋata taꞌatoꞌa ki te Poki pa he haꞌamuri iŋa ki te Matuꞌa. Te kope taꞌe moꞌa i te Poki ꞌina he moꞌa i te Matuꞌa uŋa mai i a ia.
»ꞌĪ a au he kī atu: te kope haka roŋo i tāꞌaku vānaŋa ꞌe haka moe i tōꞌona manaꞌu ꞌi ruŋa i te kope uŋa mai i a au, i a ia te ora ꞌāpī ꞌina he hopeꞌa raꞌa, ꞌe ꞌina he ūtuꞌa mōꞌona. Ko haka eꞌa ꞌana, paꞌi, e te ꞌAtua mai te ara o te mate ꞌe ko haka noho ꞌana ꞌi roto i te ara o te ora.
»Nā e tuꞌu rō te hora, ko te hora mau nei ꞌā, e ŋaroꞌa rō i te reꞌo o te Poki o te ꞌAtua e te nuꞌu mate, te auraꞌa, e te nuꞌu taꞌe tano ki te mata o te ꞌAtua. ꞌE nuꞌu nō era mo haka moe i te manaꞌu ꞌi ruŋa i a ia ꞌe ꞌi ruŋa i tāꞌana vānaŋa he ravaꞌa i te ora ꞌāpī ꞌina he hopeꞌa raꞌa.
Te ꞌAtua he tumu o te ora ꞌāpī ꞌe pē ira ꞌā te Poki; ko haꞌatiꞌa hia ꞌā, paꞌi, ꞌe te ꞌAtua.
Te ꞌAtua i vaꞌai rō mai ki a au, ki te ⸤Poki o te taŋata⸥, i te parau mo kī i te meꞌe tano ꞌe i te meꞌe taꞌe tano o te taŋata.
»E uꞌi kōrua ꞌo māere rō ꞌi te meꞌe nei. Nā e tuꞌu rō te hora he ŋaroꞌa e te nuꞌu mā-mate taꞌatoꞌa i tōꞌona reꞌo
ꞌe he eꞌa tahi mai mai te rāua kona tanu. Te nuꞌu aŋa i te meꞌe riva-riva ki te mata o te ꞌAtua he ora haka ꞌou mai mo noho ꞌina he hopeꞌa raꞌa ꞌi muri i te ꞌAtua; ꞌe te nuꞌu aŋa i te meꞌe taꞌe tano ki tōꞌona mata he ora haka ꞌou mai mo haka ūtuꞌa e te ꞌAtua.
»E ko tano a au mo aŋa e tahi meꞌe hai manaꞌu nō ōꞌoku. E ture nei au hai meꞌe kī mai e te Matuꞌa, ꞌe tōꞌoku ture iŋa e tano rō ꞌā ꞌo te ai taꞌe hai meꞌe haŋa ꞌāꞌaku e ture nei, hai meꞌe haŋa o te kope uŋa mai i a au.
»Mo ai ko au mau nō te kope kī i te vānaŋa riva-riva o ruŋa i a au, e ko hauhaꞌa mo kore o te mataꞌite mo haka aŋi-aŋi hoki he aŋi ꞌā ꞌo ꞌina.
ꞌE, nā e ai rō ꞌana te mataꞌite vānaŋa riva-riva o ruŋa i a au, he Matuꞌa ōꞌoku, ꞌe ko ꞌite ꞌana e au: tāꞌana vānaŋa he aŋi mau ꞌā.
»A kōrua i uŋa i haka ꞌui rō ki a ⸤Iovani⸥, ꞌe ꞌāꞌana i kī atu i te parautiꞌa o ruŋa i a au.
ꞌIna he ꞌati mo taꞌe vānaŋa riva-riva e te taŋata o ruŋa i a au. E haka manaꞌu nō atu ꞌā tāꞌau i te meꞌe kī e ⸤Iovani⸥ ki haka moe ai kōrua i te kōrua manaꞌu ꞌi ruŋa i a au, ki eꞌa ai mai roto i te ūtuꞌa o te hara ꞌe ki ravaꞌa ai i te ora ꞌāpī ꞌina he hopeꞌa raꞌa vaꞌai e te ꞌAtua.
»Te meꞌe hāpī e Iovani pa he hakariꞌi haka māꞌeha i te kōrua manaꞌu, ꞌe i koa rō kōrua ꞌi rā hāpī ꞌi te ŋā mahana haka ꞌite atu era.
Ka ai atu pē ira, e ai rō ꞌana te meꞌe ꞌata hau o te nui-nui ki te meꞌe haka ꞌite atu e Iovani mo haka takeꞌa atu i te parautiꞌa o ruŋa ōꞌoku. ꞌE ko rā meꞌe tāꞌaku meꞌe aŋa, he meꞌe kī mai e te Matuꞌa mo aŋa ꞌe nei meꞌe he mataꞌite: he aŋi mau ꞌā ꞌāꞌana a au i uŋa mai.
»ꞌE tōꞌoku Matuꞌa uŋa mai era i vānaŋa takoꞌa rō o ruŋa i a au, ka ai atu ꞌina kōrua kai ŋaroꞌa ꞌā i tōꞌona reꞌo ꞌe kai takeꞌa ꞌā i a ia.
ꞌE, ꞌina kōrua he maꞌu hio-hio i tāꞌana vānaŋa ꞌi te taꞌe ⸤haka moe i te manaꞌu⸥ ꞌi ruŋa i te kope uŋa mai e ia.
He rara nō te aŋa o kōrua o ruŋa i te meꞌe hāꞌaki ꞌi ruŋa i te ⸤Pāpaꞌi Moꞌa⸥ he manaꞌu e kōrua pē ira ana ravaꞌa i te ora ꞌāpī ꞌina he hopeꞌa raꞌa vaꞌai e te ꞌAtua. ꞌE, ka ai atu ꞌai ruŋa e vānaŋa rō ꞌana o ruŋa i a au,
ꞌina a kōrua he haŋa mo haka moe i te manaꞌu ꞌi ruŋa i a au ki ravaꞌa ai e kōrua i rā ora.
»Te haꞌahana-hana mai o te taŋata tuꞌu pē kōrua mōꞌoku ꞌina e tahi hauhaꞌa.
Ko ꞌite ꞌana, paꞌi, a au pē hē te kōrua huru ꞌe ko ꞌite takoꞌa ꞌana a au ꞌina kōrua he haŋa ki te ꞌAtua.
A au i oho mai ai hai ꞌīŋoa o tōꞌoku Matuꞌa, ꞌe ꞌina kōrua he haŋa mai. ꞌE, mo oho mai e tahi kope hai ꞌīŋoa mau ꞌā ōꞌona, ki rā kope kōrua ka haka roŋo ena.
¿Pē hē ia a kōrua ana haka moe i te manaꞌu ꞌi ruŋa i a au? Te meꞌe haŋa rahi o kōrua he vānaŋa riva-riva atu e te rua o ruŋa i a kōrua, ꞌe ꞌina kōrua he tapa atu ana manaꞌu riva-riva te ꞌAtua o ruŋa i a kōrua.
»ꞌIna kōrua ko manaꞌu he hāꞌaki kōrua e au ki tōꞌoku Matuꞌa; te kōrua hape ko tuhi era ꞌana e te meꞌe pāpaꞌi era e ⸤Mōtē⸥. A kōrua e manaꞌu ena: hai haka moe i te manaꞌu ꞌi ruŋa i rā meꞌe he ravaꞌa e kōrua i te ora.
ꞌĀhani ꞌō kōrua e haka moe parautiꞌa rō ꞌana i te manaꞌu ꞌi ruŋa i te meꞌe pāpaꞌi e Mōtē, he haka moe takoꞌa kōrua i te manaꞌu ꞌi ruŋa i a au; ko pāpaꞌi era ꞌana, paꞌi, e ia o ruŋa i a au.
ꞌE mo taꞌe haka moe o kōrua i te manaꞌu ꞌi ruŋa i te meꞌe pāpaꞌi e ia, ¿pē hē ia kōrua ana haka moe i te manaꞌu ꞌi ruŋa i te meꞌe kī atu e au?».
E te taina, te ꞌAtua e haka ꞌaroha rō ꞌana i a tātou, ꞌe ꞌi ruŋa i a tātou tōꞌona riva rahi. ꞌO ira ꞌī a au he ani atu: e vaꞌai tahi kōrua i te kōrua hakari ꞌe i te kōrua manaꞌu ki te ꞌAtua pa he tūtia ora haꞌataꞌa māꞌana mo aŋa i tāꞌana meꞌe haŋa. Te meꞌe nei he rāveꞌa tano mo haꞌamuri ki te ꞌAtua.
ꞌIna kōrua ko noho haka ꞌou hai manaꞌu taꞌe tano o te taŋata. E haka rē ki te ꞌAtua mo huri i te kōrua manaꞌu, ki huri ai te kōrua noho iŋa, ꞌe ki ꞌite ai e kōrua he aha te meꞌe haŋa o te ꞌAtua, te auraꞌa, he aha te meꞌe tano ki a ia, he aha te meꞌe mo koa ōꞌona, ꞌe he aha te meꞌe hopeꞌa o te riva-riva ki tōꞌona mata.
Pa he taŋata uŋa au e te ꞌAtua hai riva rahi ōꞌona mo haka ꞌite atu i tāꞌana roŋo, ꞌī a au he kī atu: ꞌina ko manaꞌu ꞌata hau kōrua ki te roa parautiꞌa vaꞌai atu era e te ꞌAtua. Te tano mau: e ꞌite kōrua mo haka tano i te manaꞌu ki te pūai o te kōrua haka moe iŋa o te manaꞌu ꞌi ruŋa i a Ietū Kiritō.
Te hakari taŋata he meꞌe e tahi mau nō. Ka ai atu pē ira, meꞌe rahi nō atu kona o te hakari, ꞌe rā ŋā kona meꞌe kē meꞌe kē te meꞌe aŋa.
Pē ira ꞌā tātou, te nuꞌu ⸤haka moe i te manaꞌu⸥ ꞌi ruŋa i a Ietū. Ka ai atu e rahi rō ꞌana a tātou, e tahi mau nō hakari, he hakari o Ietū.
Te ꞌAtua, paꞌi, ꞌi tōꞌona riva rahi, ko vaꞌai mai ꞌana ki a tātou taꞌatoꞌa huru kē huru kē te meꞌe mo aŋa i tāꞌana aŋa. Mo ai o rā meꞌe vaꞌai mai era he vānaŋa i te meꞌe haka ꞌite mai e te ꞌAtua, e haka ꞌite hai pūai o te tātou haka moe iŋa i te manaꞌu ꞌi ruŋa i a ia.
ꞌE mo ai rā meꞌe vaꞌai mai era he tāvini ki te rua, e tāvini riva-riva. ꞌE te kope i a ia te meꞌe he hāpī i te rua, e noho e hāpī.
ꞌE te kope i a ia te meꞌe he haka pūai i te manaꞌu o te rua, e noho e haka pūai. ꞌE te kope i a ia te meꞌe he vaꞌai hai meꞌe ki te rua, e vaꞌai hai māhatu. ꞌE te kope te meꞌe i vaꞌai ki a ia he haka tere i te nūnaꞌa taŋata haka moe i te manaꞌu ꞌi ruŋa i a Ietū, e uꞌi e aŋa riva-riva tāꞌana aŋa, ꞌe te kope tāꞌana meꞌe he hāꞌūꞌū ki te rua, e hāꞌūꞌū hai koa.
E haŋa kōrua ki te rua hai māhatu. ꞌIna ko haŋa ki te meꞌe taꞌe tano; e haka noho te manaꞌu ꞌi ruŋa i te meꞌe tano ki te mata o te ꞌAtua.
E here ꞌi roto i a kōrua pa he taina, ꞌe e moꞌa pa he nuꞌu manaꞌu i hau rō atu te rua ki a rāua.
ꞌIna ko haka hupe-hupe; e aŋa hai māhatu ki a Ietū Kiritō, he Pūꞌoko Haka Tere o tātou.
E koa kōrua ꞌi te meꞌe era pe muꞌa ka oho ena e ai rō ꞌana te meꞌe riva-riva mo tātou. E haꞌaoromaꞌi te ꞌati taꞌatoꞌa hai pūai. ꞌE ꞌina ko haka rē, ki te hora hopeꞌa, te meꞌe ena he pure ki te ꞌAtua.
E hāꞌūꞌū kōrua ki te nuꞌu haꞌataꞌa e te ꞌAtua māꞌana ai o te ꞌati. E hāpaꞌo riva-riva te nuꞌu tuꞌu atu ki te kōrua hare.
E ani ki te ꞌAtua mo haꞌamaitai i te nuꞌu tōtōā atu i a kōrua; ꞌina ko ani mo haka ūtuꞌa i a rāua.
E koa kōrua ananake ko te nuꞌu koa, ꞌe e taŋi ananake ko te nuꞌu taŋi.
ꞌIna ko tātake ꞌi roto i a kōrua. ꞌIna ko manaꞌu i hau rō atu ki te rua, ꞌo manaꞌu e ai rō ꞌana te nuꞌu mo taꞌe piri e kōrua ꞌe te aŋa mo taꞌe aŋa e kōrua. ꞌIna ko manaꞌu ko ꞌite tahi ꞌana i te meꞌe taꞌatoꞌa.
ꞌIna ko haka hoki hai meꞌe taꞌe tano ki te kope aŋa atu i te meꞌe taꞌe tano. E noho riva-riva kōrua, ꞌo ai te vānaŋa mo tuhi atu i te kōrua hape.
E aŋa te meꞌe nō era i ai i a kōrua mo noho riva-riva ꞌi roto i te haumārū ananake ko te taꞌatoꞌa nō taŋata.
E te taina, ꞌina ko kimi i te rāveꞌa mo haka ūtuꞌa i te nuꞌu aŋa atu i te meꞌe taꞌe tano; e haka rē mo te ꞌAtua a rāua e haka ūtuꞌa. E kī rō ꞌana, paꞌi, ꞌi ruŋa i te ⸤Pāpaꞌi Moꞌa⸥ pē nei ē: «Māꞌaku mau nō e haka ūtuꞌa i te taŋata, ꞌe māꞌaku e haka ꞌauhau i te rāua meꞌe taꞌe tano aŋa, he kī iŋa nei o te ꞌAtua».
E kī takoꞌa rō ꞌana: «Mo maruaki o te nuꞌu taꞌe haŋa atu, e vaꞌai hai kai; ꞌe mo pohe ki te vai, e vaꞌai. Pē ira he haꞌamā a rāua».
ꞌIna ko haꞌatiꞌa mo rē atu o te meꞌe taꞌe tano. E aŋa te meꞌe riva-riva, ki rē ai kōrua ki te meꞌe taꞌe tano.
E te taina, hora nei ko haŋa ꞌana a mātou mo vānaŋa atu o ruŋa i te hoki iŋa mai o te tātou Pūꞌoko Haka Tere ko Ietū Kiritō, ꞌe o ruŋa i te taka-taka iŋa o tātou mo noho ꞌi muri i a ia.
Mo tuꞌu tāꞌue atu e tahi kope e kī rō ꞌā: ko haka takeꞌa ꞌana ki a ia e te ⸤Vārua Maitai⸥ e tahi meꞌe, ꞌo ko tuꞌu ꞌana te hāpī mai i a mātou, ka ai atu i vānaŋa ꞌo i pāpaꞌi, pē nei ē: ko hoki mai era ꞌā te tātou Pūꞌoko Haka Tere ko Ietū, he ani atu a mātou: ꞌina kōrua ko haka roŋo ꞌe ꞌina ko riꞌa-riꞌa.
Te meꞌe nei ꞌāꞌaku e kī atu ena: e uꞌi kōrua ꞌo haka roŋo rō ki te reo-reo kī atu e te nuꞌu. ꞌI raꞌe, paꞌi, ki te hoki iŋa mai o Ietū, e rahi rō te nuꞌu riri mo te ꞌAtua ꞌe haka tumu i te ture ki a ia. ꞌI rā hora ka eꞌa mai ena e tahi taŋata riri taparahi-taꞌata mo te ꞌAtua, kope mōꞌona ko ai era ꞌana te ūtuꞌa he pōꞌauahi.
Te taŋata nei he riri nō te aŋa mo te ꞌAtua ꞌe mo te meꞌe taꞌatoꞌa haꞌamuri e te taŋata pa he ꞌatua. E kī rō e nei taŋata: i a ia te pūai ꞌe te tōroꞌa ꞌata hau rō atu ki te pūai ꞌe ki te tōroꞌa o te ŋā meꞌe taꞌatoꞌa nei, ꞌe ꞌātā e uru rō ki roto i te Kona Haꞌamuri ꞌAtua, e noho rō ꞌe e kī rō ko ia te ꞌAtua.
Ko rehu ꞌana ꞌō pēaha i a kōrua pē nei ē: i vānaŋa rō atu a au o ruŋa i te ŋā meꞌe nei ꞌi te hora era ōꞌoku ꞌi muri i a kōrua.
ꞌE ko ꞌite ꞌā e kōrua ko ai te kope haka noho i rā taŋata, ꞌo tuꞌu mai ꞌi raꞌe ki te hora kī e te ꞌAtua.
A Rukifero, paꞌi, ko haꞌamata ko aŋa mai era ꞌā ꞌi ruŋa i te taŋata, mā te taꞌe ꞌite e rāua, ꞌo haŋa ꞌe ꞌo haꞌatura ki te roŋo o te ꞌAtua. ꞌE te kope ꞌāꞌana te haka noho i te taŋata ꞌo riri ꞌo haka tumu i te ture mo te ꞌAtua, he aŋa he oho mau rō ꞌai i te meꞌe nei ꞌātā ki te mahana ka toꞌo ena i a ia e te ꞌAtua.
Ki toꞌo, ka takeꞌa iho ena e te nuꞌu i rā taŋata riri taparahi-taꞌata era mo te ꞌAtua, kope ka haka kore ena e te tātou Pūꞌoko Haka Tere hai reꞌo ōꞌona ꞌe hai ꞌana-ꞌana o tōꞌona mana ꞌi te hora ka hoki mai ena.
Te taŋata riri taparahi-taꞌata nei mo te ꞌAtua hai hāꞌūꞌū o Rukifero ka tuꞌu mai ena. ꞌE ka haka takeꞌa ena i tōꞌona pūai hai mana tuꞌu pa he meꞌe aŋa e te ꞌAtua.
Hai rauhuru nō atu meꞌe taꞌe tano ka reo-reo ena ki te nuꞌu ꞌi ruŋa i a rāua te ūtuꞌa o te ꞌAtua ꞌo te taꞌe haŋa mo haka moe i te rāua manaꞌu ꞌi ruŋa i te parautiꞌa o ruŋa i a Ietū Kiritō, mo eꞌa mai roto i te ūtuꞌa o te hara ꞌe mo ravaꞌa i te ora ꞌāpī ꞌina he hopeꞌa raꞌa.
ꞌI te taꞌe haŋa o rā nuꞌu ki rā parautiꞌa, he haka rē e te ꞌAtua i te reo-reo iŋa era o rā taŋata mo riro he parautiꞌa mo nei nuꞌu,
ki haka ūtuꞌa ai e te ꞌAtua i te nuꞌu taꞌatoꞌa taꞌe haŋa mo ⸤haka moe i te manaꞌu⸥ ꞌi ruŋa i te roŋo parautiꞌa, nuꞌu haŋa mau nō mo aŋa i te meꞌe taꞌe tano.
Te meꞌe tano mau o mātou mo aŋa he māuru-uru he oho ki te ꞌAtua mo kōrua, e te taina haŋa rahi o te tātou Pūꞌoko Haka Tere ē. Te ꞌAtua, paꞌi, ko haꞌataꞌa era ꞌana i a kōrua, ꞌi raꞌe ki te aŋa iŋa o te ao, ki ai ai kōrua he nuꞌu haka eꞌa e ia mai roto i te ūtuꞌa o te hara ꞌe vaꞌai i te ora ꞌāpī ꞌina he hopeꞌa raꞌa ꞌi te haka moe o kōrua i te manaꞌu ꞌi ruŋa i te roŋo parautiꞌa o ruŋa i a Ietū Kiritō, ꞌe ꞌi te aŋa o te Vārua Maitai ꞌi roto i a kōrua mo riro o kōrua he taŋata ꞌina e tahi hara.
Hai hāpī haka ꞌite atu era e mātou, te ꞌAtua i aŋa ai mo haka moe mo oho nō kōrua i te manaꞌu ꞌi ruŋa i a Ietū, ki oꞌo ai kōrua ki roto i te nui-nui ōꞌona, te auraꞌa, ki ai takoꞌa ai i a kōrua tōꞌona huru riva.
ꞌO ira, e te taina ē, e haka noho e oho te kōrua manaꞌu ꞌi ruŋa i a Ietū ꞌe ꞌi ruŋa i te meꞌe hāpī atu era e mātou, ka ai i vānaŋa ꞌo i pāpaꞌi atu.
ꞌE mā Ietū Kiritō mau ꞌā, Pūꞌoko Haka Tere o tātou, ꞌe mo te ꞌAtua, Matuꞌa o tātou, haŋa mai ꞌe vaꞌai mai hai riva rahi ōꞌona i te koa ꞌina he hopeꞌa raꞌa ꞌe i te ꞌite pē nei ē: pe muꞌa ka oho ena e vaꞌai rō mai i te meꞌe hōrea mai era e ia,
e haka pūai atu i te māhatu ꞌe e vaꞌai atu i te pūai mo aŋa ꞌe mo kī mo oho i te meꞌe riva-riva mau nō.
A au, a Pauro, he ꞌaroha atu ki a koe, e Tito ē. A koe pa he poki mau ꞌā ꞌāꞌaku ꞌo tuꞌu ⸤haka moe i te manaꞌu⸥ ꞌi ruŋa i a Ietū pē au. Ka ai ꞌi ruŋa i a koe te riva rahi ꞌe te haumārū o te ꞌAtua, he Matuꞌa o tātou, ꞌe o Ietū Kiritō, kope haka eꞌa i a tātou mai roto i te ūtuꞌa o te hara ꞌe vaꞌai mai i te ora ꞌāpī ꞌina he hopeꞌa raꞌa.  E Tito, ko ꞌite riva-riva ꞌana e koe: a au he tāvini o te ꞌAtua, ꞌe he ⸤ꞌāpōtoro⸥ ꞌa Ietū Kiritō, kope uŋa mai i a au ki te nuꞌu haꞌataꞌa e te ꞌAtua māꞌana, mo haka pūai i te rāua haka moe iŋa i te manaꞌu ꞌi ruŋa i a ia, ꞌe mo ꞌata haka aŋi-aŋi ki a rāua i te roŋo parautiꞌa o ruŋa i te ⸤Kiritō⸥, he roŋo hāꞌūꞌū i te taŋata mo riro o te rāua noho iŋa noho iŋa tano ki te mata o te ꞌAtua, ki aŋi-aŋi riva-riva ai pē nei ē: e ai rō i a rāua te ora ꞌāpī ꞌina he hopeꞌa raꞌa vaꞌai e te ꞌAtua. ꞌI raꞌe, paꞌi, ki te aŋa i te ao, i hōrea rō ai e te ꞌAtua i te ora ꞌāpī nei, ꞌe a ia ꞌAtua haka tano i tāꞌana meꞌe kī. ꞌI te hora tano kī e te ꞌAtua i haka ꞌite ai ki te taŋata o ruŋa i te ora ꞌāpī nei hai ⸤roŋo riva-riva o ruŋa i a Ietū Kiritō⸥, he roŋo haka ꞌite oho e au uŋa mai e te ꞌAtua, kope toꞌo i a tātou mai roto i te ūtuꞌa o te hara.
—
—
—.
E haŋu, i haka rē ai a au i a koe ꞌi te motu ena ko Kereta mo haka tī-tika ōꞌou i te meꞌe toe mo aŋa o nā, ꞌe mo uꞌi takoꞌa ōꞌou hai ŋāŋata mo pūꞌoko haka tere o te ŋā nūnaꞌa ena e haka moe ena i te manaꞌu ꞌi ruŋa i a Ietū o te kona taꞌatoꞌa o Kereta, pa he meꞌe kī atu era e au.
Te kope mo pūꞌoko haka tere he kope ꞌina ōꞌona hape; he kope kai oho ki te rua viꞌe ꞌi tōꞌona hāipo-ipo. Tāꞌana ŋā poki e haka moe rō ꞌana i te manaꞌu ꞌi ruŋa i a Ietū, ꞌe ꞌina rāua hape mo tuhi iŋa e te nuꞌu pē nei ē: a rāua ꞌō he ŋā poki aŋa i te meꞌe taꞌe tano, pūꞌoko hio-hio ꞌe taꞌe haka roŋo.
Te pūꞌoko haka tere, paꞌi, o te nūnaꞌa taŋata haka moe i te manaꞌu ꞌi ruŋa i a Ietū e aŋa ꞌā i te aŋa o te ꞌAtua. ꞌO ira ꞌina ko ai te hape. ꞌIna ko ai he kope pūꞌoko hio-hio, riri-riri tahaŋa, taꞌero ꞌava, rava moto, ꞌe nou-nou moni.
E ai he taŋata haŋa mo toꞌo ꞌe mo hāpaꞌo i te nuꞌu tuꞌu ki tōꞌona hare, he taŋata aŋa i te meꞌe riva-riva mo te rua, haka topa riva-riva i te manaꞌu ꞌe aŋa i te meꞌe tī-tika, he taŋata māhatu maꞌitaki, ꞌite mo hāito i tāꞌana meꞌe kī ꞌe i tāꞌana meꞌe aŋa.
Te kope nei e haka hio-hio i te manaꞌu ki te roŋo parautiꞌa o te ꞌAtua hāpī ki a ia, ki tano ai mo haka haŋu i te manaꞌu o te tētahi taŋata hai rā roŋo ꞌe mo haka takeꞌa ki te nuꞌu taꞌe haŋa ki te roŋo parautiꞌa he aha te hape o te rāua manaꞌu.
Te tumu o tāꞌaku vānaŋa taꞌatoꞌa nei, e Tito ē: rahi riꞌa-riꞌa te nuꞌu o roto i te nūnaꞌa taŋata haka moe i te manaꞌu ꞌi ruŋa i a Ietū ꞌina he haŋa haka ꞌou mo haka roŋo ꞌe mo haꞌatura ki te roŋo parautiꞌa. ꞌI roto i a rāua e ai rō ꞌana te ⸤hūrio⸥ e maꞌu nō ꞌā i te ⸤haka tere iŋa era ꞌa Mōtē⸥, ꞌe e hāpī rō ꞌā ki te nuꞌu pē nei ē: ꞌāmui ki te haka moe i te manaꞌu ꞌi ruŋa i a Ietū e hore takoꞌa te kiri o te kinoŋa. Te meꞌe nei taꞌe he parautiꞌa ꞌe ꞌina e tahi hauhaꞌa. Ka ai atu pē ira, meꞌe rahi nuꞌu e haka roŋo rō ꞌā ki a rāua.
Te meꞌe haŋa he ꞌapi i te haha o te nuꞌu era; ko rahi ꞌā, paꞌi, te huaꞌai huri o te manaꞌu ꞌi te hape o te rāua hāpī. Te meꞌe haŋa o te nuꞌu pē rā he huhu i te kete o te rua.
O te perofeta mau ꞌā e tahi o Kereta i kī:  «Te nuꞌu o Kereta nuꞌu reo-reo,  nuꞌu manu, rava kai ꞌe hupe-hupe».
ꞌE he parautiꞌa. ꞌO ira, e haka pūai koe ana ture, ki tano ai te rāua haka moe iŋa i te manaꞌu ꞌi ruŋa i te ꞌAtua,
ꞌo haka roŋo rō ki te ꞌaꞌamu reo-reo o te tētahi ⸤hūrio⸥ ꞌe ꞌo haꞌatura rō ki te meꞌe kī e te nuꞌu ꞌina he haŋa ki te roŋo parautiꞌa.
Mo te nuꞌu manaꞌu maꞌitaki, taꞌatoꞌa meꞌe meꞌe maꞌitaki; ꞌe mo te nuꞌu manaꞌu taꞌe maꞌitaki ꞌe taꞌe haŋa mo haka moe i te manaꞌu ꞌi ruŋa i a Ietū, taꞌatoꞌa meꞌe meꞌe taꞌe maꞌitaki, ꞌo te ai te rāua manaꞌu manaꞌu rake-rake ꞌe ꞌina he aŋi-aŋi haka ꞌou he aha te meꞌe riva-riva ꞌe he aha te meꞌe rake-rake.
Pē nei e kī ena: e māhani rō ꞌā a rāua ki te ꞌAtua, ꞌe hai meꞌe aŋa e takeꞌa ena ꞌina kai māhani. A rāua, paꞌi, he nuꞌu taparahi-taꞌata, taꞌe haka roŋo ki te ꞌAtua. ꞌO ira e ko tano mo aŋa i te meꞌe riva-riva ki te mata o te ꞌAtua.
ꞌI rā noho iŋa, a ⸤ꞌErore⸥, ꞌariki haka tere o Karirea, he ŋaroꞌa i te vānaŋa o ruŋa i a Ietū,
ꞌe he kī ki te nuꞌu aŋa ki a ia: «Te kope era ko Iovani Papatito ko ora haka ꞌou mai ꞌana. ꞌO ira e pūai era mo aŋa i te mana».
I kī ai pē ira e ꞌErore ꞌo te ai ꞌāꞌana i uŋa i haka puru i a Iovani hai ꞌEroria, viꞌe ⸤hāipo-ipo⸥ o tōꞌona taina ko Fīripo
ꞌo te rava ture e Iovani pē nei ē: «Ko hape ꞌā a koe i toꞌo ai i a ꞌEroria mo viꞌe ꞌāꞌau».
A ꞌErore e haŋa rō ꞌā mo tiŋaꞌi i a Iovani. Te meꞌe nō, e riꞌa-riꞌa rō ꞌā ꞌi te nuꞌu; taꞌatoꞌa nō, paꞌi, e manaꞌu era a Iovani he perofeta.
ꞌI te ŋoŋoro o te mahana poreko o ꞌErore, he eꞌa te poki vahine ꞌa ꞌEroria he ꞌori ki te nuꞌu taꞌatoꞌa o rā ŋoŋoro. ꞌI te nehe-nehe o te ꞌori o rā uka he koa a ꞌErore.
He hōrea he vaꞌai e ia i te meꞌe nō era mo no-noꞌi.
ꞌI te hatu e tōꞌona matuꞌa vahine, he kī ki a ꞌErore: «Ka vaꞌai mai ꞌi ruŋa i te mareti te pūꞌoko o Iovani Papatito».
He māui-ui te māhatu, he haka kiva-kiva a ꞌErore; ꞌe, ꞌi te ai ko hōrea ꞌana ꞌi muꞌa o te nuꞌu oho ki rā ŋoŋoro, he uŋa ki te vaꞌehau mo vaꞌai.
He kī mo oho ki roto i te hare maꞌuꞌaurī ꞌe mo paꞌo i te pūꞌoko o Iovani.
I oti era he maꞌu i rā pūꞌoko ꞌi ruŋa i te mareti he vaꞌai ki rā uka, ꞌe o rā uka i vaꞌai ki tōꞌona matuꞌa vahine.
He tuꞌu ia te nuꞌu hāpī ꞌa Iovani, he toꞌo i te hakari ꞌe he maꞌu he tanu. I oti era he oho he haka ꞌite ki a Ietū.
I ꞌite era e Ietū o ruŋa i rā ꞌati, he eꞌa he oho a ruŋa i te vaka ki te kona ꞌina he taŋata. I ꞌite nō e te nuꞌu, ꞌe he eꞌa mai te rāua kona taꞌatoꞌa noho he oho a ruŋa i te henua ki te kona ꞌi ira a Ietū.
I topa era a Ietū mai ruŋa i te vaka, he takeꞌa i te rahi o te nuꞌu; he haka ꞌaroha i a rāua ꞌe he haka ora i te nuꞌu māui-ui maꞌu ki a ia.
I haꞌamata era mo pō, he haka hāhine tāꞌana nuꞌu hāpī he kī:  —E Ietū, ko ahi-ahi ꞌana, ꞌe kona nei, kona taꞌe noho taŋata. Ka uꞌi te nuꞌu ena ka haka oho ki te kona mo hoꞌo i te rāua meꞌe mo kai.
He pāhono e Ietū:  —ꞌIna ko haka oho; ka vaꞌai e kōrua hai meꞌe mo kai.
He kī e rā nuꞌu:  —Te meꞌe ai nō o mātou he haraoa e rima ꞌe he ika e rua.
He kī e Ietū:  —Ka maꞌu mai.
He kī takoꞌa ki te taŋata taꞌatoꞌa mo no-noho ꞌi ruŋa i te mauku. I oti era he toꞌo i tū haraoa era e rima ꞌe i tū ika era e rua, he uꞌi a te raŋi, he māuru-uru ki te ꞌAtua. He more-more ia i tū ŋā meꞌe era, he vaꞌai ki te nuꞌu hāpī ꞌāꞌana, ꞌe he tuhaꞌa e rāua ki te taŋata.
Taꞌatoꞌa nō taŋata i kai ai ꞌātā ka mākona rō ꞌe i haꞌaꞌī rō ki te ꞌī e hoꞌe ꞌahuru mā piti kānato o te kai topa.
Te nuꞌu i kai, mo tataku i te ŋāŋata nō, e pae taꞌutini ꞌe ꞌina kai tataku te ŋā viꞌe ꞌe te ŋā poki.
I oti era te meꞌe nei, he kī e Ietū ki tāꞌana nuꞌu hāpī mo eke ki ruŋa i te vaka mo oho ꞌi raꞌe ki a ia ki te rua pāꞌiŋa o te vai; ko ia mo noho mo haka oho i te taŋata.
I haka oho tahi era a Ietū i te taŋata, he eke ki ruŋa i te maꞌuŋa he pure. Hoko tahi nō ꞌi rā kona i pō ai,
ꞌe te vaka ꞌi ruŋa tāꞌana nuꞌu hāpī ko ꞌava-ꞌava ꞌā e oho era mai te henua. ꞌI te ai o te tokerau ꞌi muꞌa o rāua, he tiŋaꞌi tū vaka era e te pari.
ꞌI te popohaŋa he haꞌere he oho a Ietū a ruŋa i te vai ki te kona era ꞌi ira te nuꞌu hāpī era ꞌāꞌana.
I takeꞌa era e rā nuꞌu i te meꞌe e haꞌere ꞌā a ruŋa i te vai, he mataku ꞌe he kī:  —¡He vārua!
He meꞌe e Ietū:  —¡Kiahio kōrua! ¡Ko au nei! ¡ꞌIna ko mataku!
He pāhono e Pētero:  —E Ietū, hoki ko koe mau ꞌana, ka kī mai mo oho atu ōꞌoku ki muri i a koe a ruŋa i te vai.
—Ka oho mai —i kī ai e Ietū.  He topa a Pētero mai ruŋa i te vaka, he haꞌamata he haꞌere a ruŋa i te vai pe te kona era ꞌi ira a Ietū.
ꞌI te ŋaroꞌa i te pūai o te tokerau, he riꞌa-riꞌa. ꞌE i haꞌamata i emu i oho era, he ohu:  —¡Ka hāꞌūꞌū mai koe, e Ietū ē!
ꞌI tū hora ꞌā he ꞌa-ꞌaru e Ietū a te rima he kī:  —¿Pē nā te haka moe iŋa ōꞌou i te manaꞌu ꞌi ruŋa i a au? ¿He aha rā koe i ꞌaka-ꞌaka ai?
I eke era ararua ki ruŋa i te vaka, he haumārū rō ꞌai te tokerau.
Te nuꞌu o ruŋa i te vaka he haꞌamuri ki a Ietū he kī:  —¡He parautiꞌa mau ꞌana he Poki koe o te ꞌAtua!
He vari ia ananake a ruŋa i te vaka ki te rua pāꞌiŋa ꞌe he tuꞌu ki te kona e tahi te ꞌīŋoa ko Henetareta.
He aŋi-aŋi e te nuꞌu i a Ietū, ꞌe kai roa i tuꞌu ai te parau ꞌāpī ki te kona taꞌatoꞌa o ira. He maꞌu i te rāua nuꞌu māui-ui ki a Ietū,
ꞌe he ani mo haka rē i a rāua mo haka puā korohaŋa ki te titi o tōꞌona kahu; ꞌe taꞌatoꞌa nuꞌu haka puā, he ora te māui-ui.
Te nuꞌu ⸤fariseo⸥ ꞌe te nuꞌu ⸤saruseo⸥ he oho he uꞌi i a Ietū mo haka ꞌatu. He kī mo aŋa e tahi mana ki ꞌite ai e te nuꞌu he aŋi mau ꞌā o te ꞌAtua a ia i uŋa mai.
He kī e Ietū:  «ꞌI te ahi-ahi ki topa te raꞌā, e kī ena e kōrua: “He riva-riva te mahana āpō ꞌo te ai ko mea-mea ꞌā te raŋi”;
ꞌe, ꞌi te pōꞌā, he kī e kōrua: “ꞌArīnā he rake-rake te mahana ꞌo te ai ko mea-mea ꞌā ꞌe ko pōhāhā ꞌana te raŋi”.  »Mo ai ia ko ꞌite ꞌana e kōrua mo haꞌaauraꞌa i te huru o te raŋi, ¿pē hē e taꞌe aŋi-aŋi ena i te haꞌaauraꞌa o te meꞌe topa o te hora nei?
A kōrua, te nuꞌu manaꞌu taꞌe tano haka tapa mai te ara parautiꞌa o te ꞌAtua, e haŋa ꞌā mo aŋa ōꞌoku i te mana, ꞌe, te meꞌe mau nō mo takeꞌa e kōrua he tāpaꞌo tuꞌu pa he meꞌe topa ki te perofeta era ko Hōnā».  He haka rē ia a Ietū i rā nuꞌu ꞌe he eꞌa he oho mai ira.
I vari era a kuā Ietū ki te rua pāꞌiŋa o te vai o Karirea, ko rehu ꞌā mo maꞌu i te rāua haraoa.
He kī e Ietū ki tāꞌana nuꞌu hāpī:  —E uꞌi kōrua e te revaura o te fariseo ꞌe o te saruseo.
He haꞌamata ia tū nuꞌu hāpī era ꞌa Ietū he vānaŋa ꞌi roto i a rāua ꞌā ꞌe he kī: «I kī mai ena i te vānaŋa ena ꞌo te ꞌite kai maꞌu mai tātou i te haraoa».
He aŋi-aŋi e Ietū ꞌe he kī:  —¿He aha kōrua e vānaŋa ena o ruŋa i te haraoa? ¡Kai haka moe riva-riva mai ꞌā kōrua i te manaꞌu ꞌi ruŋa i a au!
¿Kai aŋi-aŋi ꞌana ꞌō e kōrua? ¿Ko rehu ꞌā i a kōrua te haraoa era e rima hāŋai era e pae taꞌutini taŋata, ꞌe e hia kānato i haꞌaꞌī ai o te kai topa?
¿Ko rehu takoꞌa ꞌana i a kōrua te haraoa era e hitu hāŋai era e maha taꞌutini taŋata, ꞌe e hia kānato i haꞌaꞌī ai o te kai topa?
¿He aha kōrua e taꞌe aŋi-aŋi ena: taꞌe o ruŋa i te haraoa a au e vānaŋa atu ena? Tāꞌaku kī: e uꞌi kōrua e te revaura o te fariseo ꞌe o te saruseo.
He aŋi-aŋi ia e rā nuꞌu: a Ietū taꞌe e kī ꞌana o ruŋa i te revaura era mo aŋa o te haraoa, e kī ꞌana e uꞌi a rāua e te hāpī o te fariseo ꞌe o te saruseo.
I tuꞌu era a kuā Ietū ki Tētārea o Fīripo, he ꞌui ki tāꞌana nuꞌu hāpī:  —¿Ko ai te ⸤Poki o te taŋata⸥ e kī ena e te nuꞌu?
He pāhono e rā nuꞌu:  —E ai rō ꞌā te nuꞌu kī ko Iovani Papatito, e ai takoꞌa rō ꞌana te nuꞌu kī ko te perofeta era ko ꞌĒria, ꞌe e ai haka ꞌou rō ꞌā te nuꞌu kī ko Heremia ꞌo he perofeta haka ꞌou e tahi o muꞌa ꞌā.
—ꞌE, ki te kōrua kī, ¿ko ai a au?
He pāhono ia e Tīmona, e kī takoꞌa era ko Pētero:  —A koe he Kiritō, he Poki o te ꞌAtua ora.
He kī e Ietū:  —¡Ko te koa i a koe, e Tīmona, poki ꞌa Hōnā ē! Te meꞌe ꞌite ena e koe taꞌe o te taŋata i haka ꞌite atu, o tōꞌoku Matuꞌa o te raŋi.
ꞌĪ a au he kī atu: a koe ko Pētero, te haꞌaauraꞌa: «he māꞌea»; ꞌe pa he māꞌea hai ia e haꞌamata e titi ena i te hare, hai koe a au ka haꞌamata ka haka rahi ena i te nuꞌu ⸤haka moe i te manaꞌu⸥ ꞌi ruŋa i a au, ꞌe ꞌina e ko ai ꞌi ruŋa i a rāua te pūai o te mate.
He vaꞌai atu au i te tāviri o te ⸤haka tere iŋa ꞌāpī o te ꞌAtua⸥; te meꞌe mo taꞌe haꞌatiꞌa e koe ꞌi te ao nei, ko taꞌe haꞌatiꞌa takoꞌa ꞌā ꞌi te raŋi, ꞌe te meꞌe mo haꞌatiꞌa ꞌi te ao nei, ko haꞌatiꞌa takoꞌa ꞌā ꞌi te raŋi.
ꞌE he kī ia e Ietū ki tāꞌana nuꞌu hāpī mo taꞌe ꞌaꞌamu e tahi nuꞌu he Kiritō a ia.
Mai rā hora he haꞌamata a Ietū he vānaŋa ki tāꞌana nuꞌu hāpī o ruŋa i te meꞌe ka topa era ki a ia pē nei ē: «E oho a au ki Hērutarema, ꞌe ꞌi ira ka tōtōā mai ena i a au e te nuꞌu pūꞌoko haka tere hūrio, e te ⸤oromatuꞌa ra-rahi⸥ ꞌe e te ⸤maꞌori o te haka tere hūrio⸥. E ŋaroꞌa rō e au i te māui-ui ki roto i te ivi. E tiŋaꞌi e haka mate rō i a au ꞌe, ꞌi te toru mahana, e ora haka ꞌou rō mai a au».
He toꞌo e Pētero a te tapa he haꞌamata he ture:  —¡ꞌIna e ko haꞌatiꞌa e te ꞌAtua, e Ietū ē! ¡Te meꞌe ena e ko topa atu ki a koe!
He rori e Ietū he kī ki a Pētero:  —¡Ka haka tapa koe mai muri i a au! ¡E haka ꞌaka-ꞌaka ꞌā koe i tōꞌoku manaꞌu pē Rukifero ꞌā! ꞌIna koe he manaꞌu pa he manaꞌu o te ꞌAtua, a koe e manaꞌu ena hai manaꞌu taŋata.
He kī ia e Ietū ki tū nuꞌu taꞌatoꞌa hāpī era ꞌāꞌana:  «Te kope haŋa mo riro ōꞌona he taŋata hāpī ꞌāꞌaku e haka rehu i a ia mau ꞌā, ꞌai ka ꞌamo rō i tōꞌona tātaurō, te auraꞌa, e vaꞌai i a ia ꞌātā mo mate ꞌi te aŋa iŋa i tāꞌaku meꞌe haŋa.
»Te kope hārui i a au ꞌe i tāꞌaku hāpī hai tuaꞌivi mo hāpaꞌo i a ia ꞌo mate ꞌe mo aŋa i tāꞌana meꞌe nō era i haŋa e ko ai i a ia te ora ꞌāpī ꞌina he hopeꞌa raꞌa vaꞌai e te ꞌAtua. ꞌE te kope haka rē i tāꞌana meꞌe haŋa mo haꞌatura mai ki a au he ravaꞌa e ia i rā ora.
»ꞌIna e tahi auraꞌa mo te taŋata ai i tāꞌana meꞌe taꞌatoꞌa haŋa o te ao nei ꞌe ꞌina i a ia te ora ꞌāpī ꞌina he hopeꞌa raꞌa. ꞌIna e tahi meꞌe mo vaꞌai ꞌo mo aŋa e te taŋata mo ꞌauhau ki te ꞌAtua mo ravaꞌa i rā ora.
Te Poki o te taŋata, paꞌi, e oho rō mai e ꞌana-ꞌana rō ꞌana ꞌi te pūai o tōꞌona Matuꞌa, ꞌi muri i a ia tāꞌana merahi, ꞌe e ꞌauhau rō i te taŋata, e tahi e tahi, e haka tano ki te rāua meꞌe aŋa.
ꞌE ꞌī a au he kī atu: tētahi nuꞌu o te kona nei e ko mate hia ka takeꞌa rō ena te oho iŋa mai o te Poki o te taŋata ꞌi ruŋa i a ia te parau mo haka tere».
A au, a Pauro, ꞌe a Timoteo, tāvini o Ietū Kiritō, he ꞌaroha atu ki a kōrua ki te nuꞌu o Fīripo haꞌataꞌa e te ꞌAtua māꞌana ꞌo te ⸤haka moe i te manaꞌu⸥ ꞌi ruŋa i a Ietū. Te ꞌaroha nei mo te taꞌatoꞌa o kōrua ananake ko te nuꞌu pūꞌoko haka tere o kōrua ꞌe ko te kōrua ⸤taina hāꞌūꞌū⸥.
Ka ai ꞌi ruŋa i a kōrua te riva rahi ꞌe te haumārū o te ꞌAtua, Matuꞌa o tātou, ꞌe o Ietū Kiritō, Pūꞌoko Haka Tere o tātou.
ꞌI te taꞌatoꞌa nō hora manaꞌu ōꞌoku ki a kōrua e māuru-uru nei au mo kōrua ki te tātou ꞌAtua,
ꞌe hai koa a au e pure nei mo kōrua taꞌatoꞌa.
Mai te hora haka moe era, paꞌi, o kōrua i te manaꞌu ꞌi ruŋa i a Ietū ꞌātā ki te hora nei e hāꞌūꞌū rō mai ꞌā kōrua ꞌi tāꞌaku aŋa he haka ꞌite he oho i te ⸤roŋo riva-riva o ruŋa i a Ietū⸥.
O te ꞌAtua, paꞌi, i haꞌamata i aŋa i te meꞌe riva-riva ꞌi roto i a kōrua ꞌi te hora haka moe o kōrua i te manaꞌu ꞌi ruŋa i a Ietū. ꞌE, ko ꞌite riva-riva ꞌana e au he aŋa he oho rō ꞌai i nei aŋa ꞌātā ka oti rō ꞌi te mahana o te hoki iŋa mai o Ietū Kiritō.
Taꞌe he meꞌe mo māere te manaꞌu ōꞌoku i te ŋā meꞌe nei mo kōrua; e maꞌu rō ꞌana, paꞌi, au i a kōrua ꞌi roto i tōꞌoku māhatu. A kōrua, paꞌi, ka ai a au ꞌi roto i te hare maꞌuꞌaurī ꞌo ꞌi muꞌa o te nuꞌu ra-rahi e haka aŋi-aŋi ꞌā pē nei ē: he parautiꞌa mau ꞌā te ⸤roŋo riva-riva o te ꞌAtua⸥, ko te hokorua iŋa nō mai ꞌā kōrua ꞌi tāꞌaku aŋa vaꞌai mai e te ꞌAtua hai riva rahi ōꞌona.
He ꞌAtua te meꞌe i ꞌite i te rahi o tōꞌoku manaꞌu mo kōrua taꞌatoꞌa; tōꞌoku haŋa ki a kōrua pa he haŋa iŋa atu ena ꞌā o Ietū Kiritō.
E pure nei au mo kōrua, e ani rō ꞌana a au mo ꞌata rahi mo oho o te kōrua haŋa mo te ꞌAtua ꞌe mo te rua, mo ꞌata aŋi-aŋi mo oho kōrua ko ai mau a ia, ꞌe mo ꞌata ꞌite o kōrua he aha te meꞌe riva-riva ꞌe he aha te meꞌe rake-rake,
ki aŋa ki oho ai kōrua i te meꞌe riva-riva mau nō. Pē ira he tano te kōrua noho iŋa ki te mata o te ꞌAtua, ꞌe he oho mau rō ꞌai kōrua pē ira ꞌina e tahi hape ꞌātā ki te hoki iŋa mai o Ietū.
ꞌE pē ira takoꞌa he poreko mai roto i a kōrua meꞌe rahi te meꞌe riva-riva hai pūai o Ietū Kiritō, ꞌe he haꞌahana-hana ia te taŋata i te ꞌAtua.
E te taina, e haŋa rō ꞌana a au mo ꞌite o kōrua: taꞌe he ꞌati mōꞌoku te meꞌe topa mai nei ki a au ꞌo te ai hai nei meꞌe ko rahi ko oho ꞌana te nuꞌu ŋaroꞌa i te roŋo riva-riva o ruŋa i a Ietū ꞌe haka moe i te manaꞌu ꞌi ruŋa i a ia.
Te nuꞌu ꞌauario o te hare o te ꞌariki ꞌe te taꞌatoꞌa haka ꞌou atu nuꞌu o nei ko ꞌite ꞌana e puru atu ena a au ꞌi roto i te hare maꞌuꞌaurī ꞌo te haka ꞌite ōꞌoku o ruŋa i a Ietū.
ꞌE te rahi raꞌa o te tātou taina, i ꞌite era ko puru ꞌana a au, ko ꞌata haŋu ꞌā te manaꞌu mo haka ꞌite mo oho o ruŋa i te roŋo riva-riva o te ꞌAtua ꞌina he riꞌa-riꞌa haka ꞌou, ꞌe ko haka noho mau ꞌā i te rāua manaꞌu ꞌi ruŋa i a Ietū.
Ko ꞌite ꞌana e au e ai rō ꞌana te nuꞌu haka ꞌite o ruŋa i a Ietū he mākota ꞌe he haŋa mo ai ꞌata hau rō atu rāua ki a au, ꞌe e ai takoꞌa rō ꞌā te nuꞌu haka ꞌite o ruŋa hai manaꞌu riva-riva.
Te nuꞌu nei e haka ꞌite ena o ruŋa i a Ietū Kiritō he haŋa mai ki a au ꞌe he ꞌite: o te ꞌAtua a au i maꞌu mai ki roto nei mo kī i te parautiꞌa o ruŋa i tāꞌana roŋo.
Tū nuꞌu mākota ena taꞌe hai māhatu e haka ꞌite ena o ruŋa i a Ietū, hai haŋa mo ai ko rāua te raꞌe ꞌe mo haka ꞌati i a au hora nei ōꞌoku ꞌi roto i te hare maꞌuꞌaurī.
Nōatu. Mo ai he parautiꞌa te rāua meꞌe hāpī, ko te koa iŋa ꞌana a au, ka ai hai māhatu ꞌo taꞌe hai māhatu e hāpī ena. Te meꞌe hauhaꞌa, paꞌi, ko te haka ꞌite ko te oho iŋa ꞌana o ruŋa i a Ietū.  ꞌE, koa riꞌa-riꞌa au
ꞌi te ꞌite ōꞌoku: māuru-uru ki te kōrua pure ꞌe ki te hāꞌūꞌū o te ⸤Vārua Maitai⸥ vaꞌai mai e Ietū Kiritō te meꞌe taꞌatoꞌa topa mai ki a au mo tōꞌoku riva-riva.
Tāꞌaku meꞌe hopeꞌa o te haŋa he taꞌe aŋa ōꞌoku e tahi meꞌe ꞌo haꞌamā a au ꞌi muꞌa i a Ietū, ꞌe he vānaŋa he oho ōꞌoku o ruŋa i a ia hai pūai, pa he meꞌe nei e aŋa atu ena ki ꞌaŋarīnā, ki takeꞌa ai e te nuꞌu i te nui-nui o Ietū hai meꞌe taꞌatoꞌa aŋa ꞌe kī e au, ꞌo, ana haŋa te ꞌAtua, hai mate iŋa ōꞌoku.
A au e ora nei mo tāvini ꞌe mo haꞌamuri mau nō ki a Ietū. ꞌE mo mate ōꞌoku, ko ꞌata tano ꞌā; he ai, paꞌi, a au ꞌi muri i a ia.
ꞌE mo ora mo oho nō ōꞌoku, he ꞌata ai ia tōꞌoku hora mo aŋa i tāꞌana aŋa. Te meꞌe nō, kai ꞌite a au he aha te meꞌe ka topa mai ena ki a au ꞌi te hora nei.
E tātake rō ꞌana, paꞌi, tōꞌoku manaꞌu o ruŋa i te ŋā meꞌe nei ararua. E haŋa rō ꞌana, paꞌi, a au mo mate mo iri ōꞌoku ki muri i a Ietū, he meꞌe ꞌata riva-riva mōꞌoku.
ꞌE, ka ai atu pē ira, te meꞌe riva-riva mo kōrua he ora he oho nō atu ōꞌoku.
ꞌI te aŋi-aŋi ōꞌoku kai oti ꞌā tāꞌaku aŋa ꞌi roto i a kōrua, he ꞌite e au ꞌina kai tano ꞌā tōꞌoku hora mo mate, ꞌe he noho atu a au mo hāꞌūꞌū mo ꞌata haka pūai i te kōrua haka moe iŋa i te manaꞌu ꞌi ruŋa i a Ietū ki ꞌata koa ai kōrua.
Pē ira he tuꞌu haka ꞌou atu a au ki muri i a kōrua, ꞌe he ꞌata haꞌamuri kōrua ki a Ietū ꞌo te hāꞌūꞌū mai mo hoki haka ꞌou atu ki a kōrua ena.
E te taina, te meꞌe haŋa: e uꞌi e haka tano te kōrua noho iŋa ki te roŋo riva-riva o te ꞌAtua. Te meꞌe haŋa nō, paꞌi, ꞌāꞌaku mo ꞌite mai o ruŋa i a kōrua, ka oho atu ꞌo ka taꞌe oho atu a au: nā kōrua e haka pūai mai ena e tahi nō manaꞌu ꞌi te haka ꞌite iŋa i te roŋo riva-riva o ruŋa i a Ietū
taꞌe hai riꞌa-riꞌa, ka ai atu e ai rō ꞌā te nuꞌu ꞌina he haŋa ki te kōrua aŋa. ꞌE ꞌi te taꞌe riꞌa-riꞌa o kōrua, ka aŋi-aŋi ena e rā nuꞌu: te hopeꞌa o te rāua ara he ūtuꞌa, ꞌe ka aŋi-aŋi ena e kōrua: he vaꞌai atu i te ora ꞌāpī ꞌina he hopeꞌa raꞌa. ꞌE te ŋā meꞌe nei ararua o te ꞌAtua.
Te ꞌAtua, paꞌi, hai riva rahi ōꞌona, ko vaꞌai mai ꞌana ki a tātou i te meꞌe taꞌe vaꞌai ki te taꞌatoꞌa: te meꞌe ena he haka moe i te manaꞌu ꞌi ruŋa i a Ietū, ꞌe pē ira ꞌā te meꞌe ena he ꞌamo i te ꞌati topa mai ki a tātou ki te nuꞌu ꞌāꞌana,
he ꞌati nā e kōrua e ꞌamo mai ena ꞌo te haka ꞌite i te roŋo riva-riva o ruŋa i a Ietū ꞌi muꞌa o te nuꞌu e riri rō ꞌana mo te vānaŋa o te ꞌAtua. A kōrua, paꞌi, he mataꞌite pē hē a au i ꞌamo ai ꞌi rā ꞌati ꞌi muꞌa ꞌā, ꞌe ko ꞌite ꞌana ko te ꞌamo iŋa ꞌana a au ꞌātā ki ꞌaŋarīnā.
E Timoteo, e haka ꞌite ki te nuꞌu ꞌekaravo ⸤haka moe i te manaꞌu⸥ ꞌi ruŋa i a Ietū: e moꞌa i te taŋata haka aŋa i a rāua. Mo taꞌe moꞌa o rāua, he kī e te nuꞌu i te vānaŋa taꞌe tano o ruŋa i te tātou hāpī ꞌe o ruŋa i te ꞌAtua.
ꞌE mo ai te taŋata haka aŋa i a rāua he kope haka moe i te manaꞌu ꞌi ruŋa i a Ietū, ꞌina ko taꞌe moꞌa ꞌo te ai he taina haka moe i te manaꞌu ꞌi ruŋa i a Ietū. Te tano mau: e ꞌata aŋa riva-riva ꞌo te ai te kope era ki a ia e tāvini era he taina haŋa rahi. E Timoteo, ka hāpī te meꞌe pāpaꞌi atu ena e au ꞌe ka kī ki te taina: hai meꞌe nei a rāua ana haka tere.
Mo hāpī o te kope e tahi i te meꞌe kē ꞌe ꞌina he haŋa ki te hāpī parautiꞌa o te tātou Pūꞌoko Haka Tere ko Ietū Kiritō ꞌe ki te hāpī maꞌu e tātou,
te kope nei ia he kope manaꞌu i a ia nō te tano, ꞌe te parautiꞌa mau, ꞌina e tahi ꞌāꞌana meꞌe i ꞌite. Pa he māui-ui e tahi ōꞌona te haka tumu i te tātake o ruŋa i te meꞌe hauhaꞌa-ꞌore. Pē ira he poreko te mākota, te taꞌe au, te vā-vā, te manaꞌu ꞌino,
ꞌe te rava ture ꞌi roto i te nuꞌu ꞌina he manaꞌu riva-riva toe ꞌe ꞌina he aŋi-aŋi haka ꞌou he aha te meꞌe he parautiꞌa ꞌe he aha te meꞌe he reo-reo. Mo rāua te hāpī o ruŋa i te ꞌAtua he rāveꞌa e tahi mo ꞌono.
Te parautiꞌa, e ai mau rō ꞌana te ꞌono o te hāpī o ruŋa i te ꞌAtua, ꞌe rā ꞌono mo te taŋata e koa rō ꞌana ꞌi tāꞌana meꞌe ai.
ꞌIna, paꞌi, e tahi meꞌe maꞌu e tātou ꞌi te rima e poreko ena, ꞌe ꞌina e tahi meꞌe maꞌu ka mate ena.
Mo ai o te tātou meꞌe mo kai ꞌe o te kahu mo uru, e koa ꞌo te ai i a tātou te ŋā meꞌe nei.
ꞌE te nuꞌu haŋa mo ꞌono e haka ꞌatu rō e te rauhuru meꞌe mo hara. Pē ira he ravaꞌa riva-riva i a rāua e te pohe ki te meꞌe taꞌe tano ꞌe maꞌa-maꞌa, he meꞌe mo maꞌu i a rāua ki roto i te ꞌati ꞌe ki roto i te ūtuꞌa.
Te nou-nou ki te moni he tumu o te rauhuru atu meꞌe taꞌe tano. ꞌE nā e ai rō ꞌana te nuꞌu, ꞌi te pohe rahi ki te moni, ko haka tapa ꞌana i te manaꞌu mai ruŋa i te ꞌAtua, ꞌe ko ꞌamo ꞌana meꞌe rahi nō atu ꞌati i kimi e rāua ꞌā.
ꞌE a koe, e te taŋata o te ꞌAtua ē, e tere mai te ŋā meꞌe taꞌatoꞌa nei. Tuꞌu noho iŋa e ai noho iŋa tī-tika, moꞌa ꞌe haꞌatura ki te ꞌAtua. E haka moe e oho koe i te manaꞌu ꞌi ruŋa i a Ietū, e haŋa ki te rua, e ꞌite i te haꞌaoromaꞌi i te ꞌati hai pūai, ꞌe te meꞌe taꞌatoꞌa kī ꞌe aŋa e koe e aŋa hai haumārū.
E vaꞌai tahi koe i a koe mo hio-hio mo oho nō o tuꞌu manaꞌu ꞌi ruŋa i te ꞌAtua ꞌe mo aŋa ki a ia, pa he vaꞌai iŋa ena o te vaꞌehau i a ia ki te mate ꞌi te hora o te tamaꞌi. ꞌIna ko haka pakoꞌo mai tuꞌu rima te ora ꞌāpī ꞌina he hopeꞌa raꞌa vaꞌai atu e te ꞌAtua. Mo ravaꞌa i rā meꞌe i toꞌo ai i a koe e te ꞌAtua ꞌi te hora kī ōꞌou, ꞌi muꞌa i te rahi o te mataꞌite, i tuꞌu haka moe i te manaꞌu ꞌi ruŋa i a Ietū.
E Timoteo, he kī atu au ꞌi muꞌa i te ꞌAtua, i a ia te ora o te meꞌe taꞌatoꞌa, ꞌe ꞌi muꞌa i a Ietū Kiritō, kī i te parautiꞌa ꞌi muꞌa o Pontio Pirato:
e aŋa tahi koe i tāꞌaku meꞌe kī atu ena, ꞌe e noho e oho koe ꞌina e tahi hape ꞌātā ki te hoki iŋa mai o te tātou Pūꞌoko Haka Tere ko Ietū Kiritō
ꞌi te hora kī e te ꞌAtua.  Te ꞌAtua e tahi mau nō. Ki a ia ana haꞌahana-hana; i a ia, paꞌi, te parau o te meꞌe taꞌatoꞌa. A ia he ꞌAriki o te ꞌariki, ꞌe he Pūꞌoko Haka Tere o te pūꞌoko haka tere taꞌatoꞌa.
ꞌIna o ruŋa i a ia te mate; ꞌi roto i te mōrī ꞌana-ꞌana e noho ena ꞌe ꞌi te pūai o rā mōrī e ko hāhine e tahi kope. ꞌIna ꞌā e tahi taŋata i takeꞌa ꞌe mo takeꞌa takoꞌa i a ia. Ki haꞌamuri ꞌe ki haꞌahana-hana tātou i te ꞌAtua; i a ia, paꞌi, te parau ꞌe te pūai mo haka tere i te meꞌe taꞌatoꞌa ꞌātā ki te hora hopeꞌa. ⸤ꞌĀmene⸥.
Ki te nuꞌu ꞌono o te ao nei e kī: ꞌina ko manaꞌu i a rāua mau nō te tano, ꞌe ꞌina ko haka noho i te rāua manaꞌu ꞌi ruŋa i te hauhaꞌa; te hauhaꞌa, paꞌi, e ko roa he pau tahi. Te meꞌe o rāua mo aŋa he haka noho i te manaꞌu ꞌi ruŋa i te ꞌAtua. ꞌĀꞌana, paꞌi, te vaꞌai mai ki a tātou i te meꞌe taꞌatoꞌa hai mau mo koa o tātou.
E kī takoꞌa: e haka rahi te rāua meꞌe riva-riva aŋa ki te rua, mo ꞌono takoꞌa o rāua ꞌi te aŋa iŋa i rā ŋā meꞌe, ꞌe e vaꞌai hai riva to te tētahi o te hauhaꞌa.
Pē ira he haꞌaputu ꞌi ruŋa i te raŋi te hauhaꞌa parautiꞌa mo te rāua noho iŋa pe muꞌa ka oho ena, ꞌe te rāua noho iŋa ꞌi te ao nei he tano ki te noho iŋa haŋa e te ꞌAtua.
E Timoteo, e maꞌu riva-riva te meꞌe vaꞌai atu e te ꞌAtua. ꞌIna koe ko haka roŋo ki te vānaŋa hauhaꞌa-ꞌore o te ao nei ꞌe ki te vānaŋa ꞌina he tano ki te hāpī parautiꞌa o ruŋa i te ꞌAtua hāpī e te tētahi pa he parautiꞌa.
Nā e ai rō ꞌana, paꞌi, te nuꞌu, ꞌi te haka roŋo ki rā hāpī, ko haka tapa ꞌana i a rāua mai roto i te hāpī parautiꞌa.  Ka ai ꞌi ruŋa i a kōrua taꞌatoꞌa te riva rahi o te ꞌAtua.
Hora nei e haŋa rō ꞌana a au mo hatu ki te ŋā pūꞌoko haka tere ena o kōrua o te nuꞌu ⸤haka moe i te manaꞌu⸥ ꞌi ruŋa i a Ietū. A au he pūꞌoko haka tere takoꞌa, pē rāua, ꞌe he mataꞌite o te ꞌati topa era ꞌi ruŋa i te ⸤Kiritō⸥. Pē rāua e oꞌo takoꞌa rō a au ꞌi roto i tōꞌona nui-nui ka haka takeꞌa ena, te auraꞌa, i a au takoꞌa, pe muꞌa ka oho ena, te huru riva ōꞌona.
E te pūꞌoko haka tere, e hāpaꞌo riva-riva kōrua i te māmoe o te ꞌAtua haka hāpaꞌo atu ki a kōrua. ꞌE ana hāpaꞌo, hai māhatu, pa he meꞌe haŋa o te ꞌAtua, taꞌe ꞌō ꞌo te ai nō ꞌāꞌana i kī atu. E hāpaꞌo hai haŋa, taꞌe ꞌō hai pohe ki te moni.
ꞌIna ko manaꞌu: o kōrua rā māmoe haka hāpaꞌo atu era. Te meꞌe mo aŋa he haka takeꞌa ki a rāua pē hē a rāua ana haka tere hai haka tere iŋa tano ena o kōrua.
Pē ira, ꞌi te hora o te tuꞌu iŋa haka ꞌou mai o te Pūꞌoko Haka Tere o te ŋāŋata hāpaꞌo māmoe taꞌatoꞌa, he haka hei atu i a kōrua hai meꞌe ꞌina e ko ŋaro ki te hora hopeꞌa, ko te meꞌe ena: he noho mau rō ꞌai kōrua ꞌi muri i a ia ꞌi roto i tōꞌona nui-nui ꞌana-ꞌana.
ꞌE a kōrua, e te ŋā poki ꞌāpī ē, e haꞌatura ki te kōrua nuꞌu pūꞌoko haka tere. ꞌI roto i a kōrua i te nuꞌu haka moe i te manaꞌu ꞌi ruŋa i a Ietū ꞌina ko ai e tahi kope manaꞌu i hau rō atu a ia ki te rua ꞌo te ai:  «Te ꞌAtua ꞌina he haka tano i te manaꞌu o te nuꞌu manaꞌu i hau rō atu rāua ki te tētahi,  ꞌe ki te nuꞌu taꞌe manaꞌu pē ira, e hāꞌūꞌū ena hai riva rahi ōꞌona».
E haka hauhaꞌa-ꞌore kōrua i a kōrua ꞌi muꞌa i te pūai nui-nui o te ꞌAtua, ki haka nui-nui atu ai i a kōrua ꞌi te hora tano ki a ia.
E haka rē ꞌi te rima o te ꞌAtua te meꞌe taꞌatoꞌa haka mana-manaꞌu atu i a kōrua; e haŋa rō ꞌana, paꞌi, a ia mo hāpaꞌo atu i a kōrua.
E veveri e ꞌara kōrua; te kope taꞌe haŋa atu ena ko Rukifero, nā e kimi e oho ꞌana, pa he reone maruaki, ki te taŋata mo kai.
ꞌIna ko haꞌatiꞌa mo haka tere atu i a kōrua. E haka hio-hio e oho te kōrua haka moe iŋa i te manaꞌu ꞌi ruŋa i te ꞌAtua ꞌi te ꞌite pē nei ē: ꞌi te kona taꞌatoꞌa o te ao, e topa takoꞌa rō ꞌana te ꞌati tuꞌu pē ira ki te kōrua taina.
ꞌE ki oti i te haꞌaoromaꞌi tahi i te ꞌati topa atu ꞌi ruŋa i a kōrua, he meꞌe e ko roa rahi, he haka riro e te ꞌAtua i a kōrua he nuꞌu ꞌina e tahi hape, e hio-hio rō ꞌana te manaꞌu ꞌi ruŋa i a ia, nuꞌu pūai mo haꞌaoromaꞌi, ꞌe nuꞌu noho, ki te hora hopeꞌa, ꞌi te ara o te ꞌAtua. A ia, paꞌi, he ꞌAtua kī mai, ꞌi tōꞌona riva rahi, mo noho o tātou ꞌi muri i a ia ꞌina he hopeꞌa raꞌa ꞌi roto i tōꞌona nui-nui ꞌana-ꞌana hai haka moe o tātou i te manaꞌu ꞌi ruŋa i a Ietū Kiritō,
ꞌe ꞌAtua hopeꞌa o te pūai haka tere i te meꞌe taꞌatoꞌa ꞌina he hopeꞌa raꞌa. Ka ai pē ira.
A Tirivano i hāꞌūꞌū mai mo pāpaꞌi atu i te parau nei. Mōꞌoku a ia he taina taꞌe haka rē i te ꞌAtua ki te hora hopeꞌa.  Tāꞌaku meꞌe ꞌiti-ꞌiti haka pāpaꞌi atu ena he meꞌe mo hatu ꞌe mo haka aŋi-aŋi atu pē nei ē: te riva rahi ꞌe te haŋa o te ꞌAtua ꞌi ruŋa i a kōrua. ꞌO ira, e uꞌi ꞌo hārui rō hai tuaꞌivi i tōꞌona haŋa mo kōrua.
Te nuꞌu haka moe i te manaꞌu ꞌi ruŋa i a Ietū o ⸤Vāvīrōnia⸥,⁠ haꞌataꞌa e te ꞌAtua māꞌana, pa he haꞌataꞌa iŋa ena i a kōrua, ꞌī e ꞌaroha atu ena ꞌe pē ira takoꞌa ꞌana a Marko, he kope pa he poki ꞌā ꞌāꞌaku.
E ꞌaroha kōrua ki te kōrua taina hai māhatu.  Ka ai te haumārū ꞌi roto i a kōrua taꞌatoꞌa, e te nuꞌu o te Kiritō ē.
E te taina, hora oho vānaŋa atu era ōꞌoku o ruŋa i te meꞌe manaꞌu e te ꞌAtua mo aŋa taꞌe haka ꞌite mai era e ia ꞌi muꞌa ꞌā, taꞌe hai vānaŋa nehe-nehe mo haka takeꞌa atu ꞌō i tōꞌoku mārama-rama a au i haka ꞌite atu ai.
E noho atu era a au ꞌi muri i a kōrua te meꞌe mau nō ꞌāꞌaku i manaꞌu he hāpī atu o ruŋa i a Ietū Kiritō ꞌe o ruŋa i tōꞌona mate iŋa ꞌi ruŋa i te tātaurō.
I māroa atu ai a au ꞌi muꞌa o kōrua ꞌina e tahi ōꞌoku pūai e ŋaroꞌa era e au ꞌe e rurū rō ꞌā ꞌi te riꞌa-riꞌa, ꞌo taꞌe haka tano au i te meꞌe haŋa o te ꞌAtua.
E vānaŋa atu era a au o ruŋa i te roŋo o te ꞌAtua, taꞌe hai vānaŋa mārama-rama e haka ꞌite atu era; o te ⸤Vārua Maitai⸥ te haka ꞌite atu he parautiꞌa rā vānaŋa era ꞌāꞌaku,
ꞌo ai hai mārama-rama o te taŋata te haka moe iŋa ena o kōrua i te manaꞌu ꞌi ruŋa i a Ietū ꞌe taꞌe ꞌō hai pūai o te ꞌAtua.
Te parautiꞌa, ꞌi roto i te nuꞌu e hio-hio rō ꞌā te rāua haka moe iŋa i te manaꞌu ꞌi ruŋa i a Ietū e hāpī nei a mātou hai vānaŋa mārama-rama, ꞌe rā mārama-rama taꞌe he mārama-rama o te taŋata ꞌo he mārama-rama o te nuꞌu pūꞌoko haka tere o te ao nei. Te pūai, paꞌi, o te rāua mārama-rama pe te ŋaro pe te oho nō.
Te meꞌe nei o mātou e vānaŋa nei: o ruŋa i te mārama-rama o te ꞌAtua taꞌe ꞌite e te taŋata: he meꞌe i manaꞌu e ia mo aŋa mo te tātou riva-riva pe muꞌa ka oho ena taꞌe haka ꞌite mai e ia ꞌi muꞌa ꞌā. Te meꞌe nei i manaꞌu ai mai te hora era kai aŋa ꞌā i te ao.
Rā meꞌe manaꞌu era e te ꞌAtua mo aŋa ꞌina kai aŋi-aŋi e te nuꞌu pūꞌoko haka tere o te ao nei. ꞌĀhani, paꞌi, a rāua i aŋi-aŋi, e ko veo ꞌi ruŋa i te tātaurō i te tātou Pūꞌoko Haka Tere, kope i a ia te parau o te meꞌe taꞌatoꞌa.
E kī rō ꞌana, paꞌi, ꞌi ruŋa i te ⸤Pāpaꞌi Moꞌa⸥:  «Te ꞌAtua ko haka riva-riva ꞌā mo te nuꞌu haŋa ki a ia  i te meꞌe ꞌina he kope raꞌe i takeꞌa, i ŋaroꞌa ꞌe korohaŋa i manaꞌu».
Rā meꞌe taꞌe haka ꞌite mai era ꞌi muꞌa ꞌā ko haka aŋi-aŋi mai ꞌā e te ꞌAtua hai Vārua Maitai ꞌi te hora nei; a ia, paꞌi, e ꞌite rō ꞌā i te meꞌe taꞌatoꞌa, ꞌātā i te manaꞌu hopeꞌa o te ꞌAtua.
¿Ko ai te kope ꞌite i te manaꞌu o te taŋata mo taꞌe ai ko rā taŋata mau ꞌā? Pē ira takoꞌa te manaꞌu o te ꞌAtua, he Vārua Maitai mau nō te meꞌe ꞌite.
ꞌIna i a tātou i te nuꞌu ⸤haka moe i te manaꞌu⸥ ꞌi ruŋa i a Ietū, te manaꞌu iŋa ena o te taŋata o te ao. Te meꞌe i a tātou he Vārua Maitai vaꞌai mai e te ꞌAtua, mo aŋi-aŋi he aha te meꞌe taꞌatoꞌa vaꞌai mai e ia ꞌi tōꞌona riva rahi.
ꞌO ira, hora ena o mātou e hāpī ena o ruŋa i te ꞌAtua, e vānaŋa nei hai vānaŋa haka ꞌite mai e te Vārua Maitai, taꞌe hai vānaŋa mārama-rama hāpī mai e te taŋata. Pē ira e haꞌaauraꞌa nei i te meꞌe o te ꞌAtua hai vānaŋa vaꞌai mai e te Vārua Maitai.
Te kope taꞌe haka moe i te manaꞌu ꞌi ruŋa i a Ietū ꞌe kore o te Vārua Maitai o roto i a ia ꞌina he toꞌo mōꞌona i te hāpī haka ꞌite e te Vārua Maitai; te hāpī nei he meꞌe maꞌa-maꞌa e tahi mōꞌona. ꞌE ꞌina e ko aŋi-aŋi, ꞌi te meꞌe era o te Vārua Maitai mau nō te haka aŋi-aŋi i te auraꞌa parautiꞌa o rā hāpī.
Te kope ꞌi roto i a ia te Vārua Maitai e aŋi-aŋi rō ꞌana i te meꞌe taꞌatoꞌa haka ꞌite e te Vārua Maitai. ꞌE te kope ꞌina he Vārua Maitai o roto i a ia, ꞌina he aŋi-aŋi i te manaꞌu o te nuꞌu e ai rō ꞌā ꞌi roto i a rāua te Vārua Maitai.
E kī rō ꞌana, paꞌi, ꞌi ruŋa i te Pāpaꞌi Moꞌa: «¿Ko ai te kope ꞌite i te manaꞌu o te ꞌAtua? ¿Ko ai te kope mo hāpī i a ia?». ꞌE, he manaꞌu o te ⸤Kiritō⸥ te meꞌe i a tātou.
ꞌE a kōrua, e te nuꞌu ai o te ꞌekaravo ē, e hāpaꞌo kōrua i a rāua ꞌe e aŋa i te meꞌe tī-tika. ꞌIna ko rehu: e ai takoꞌa rō ꞌana te kōrua Pūꞌoko Haka Tere ꞌi ruŋa i te raŋi.
ꞌIna kōrua ko haka rē ꞌi te pure. E pure ꞌā, e uꞌi ꞌo oho kē te manaꞌu. E māuru-uru ki te ꞌAtua
ꞌe e pure takoꞌa mo mātou, ki mātaki ai e te ꞌAtua i te ara mo haka ꞌite mo oho mātou i tāꞌana roŋo, ꞌe mo haka aŋi-aŋi i te parautiꞌa o ruŋa i a Ietū taꞌe haka ꞌite mai era e ia ꞌi muꞌa ꞌā. ꞌO te haka ꞌite ōꞌoku o ruŋa i te meꞌe nei a au e puru atu ena ꞌi roto i te hare maꞌuꞌaurī.
E pure kōrua mōꞌoku, ki tano ai a au mo haka aŋi-aŋi riva-riva i te roŋo nei, pa he meꞌe haŋa e te ꞌAtua.
ꞌE ꞌi te hora taꞌatoꞌa e hāpaꞌo te kōrua noho iŋa ꞌi muꞌa o te nuꞌu taꞌe ⸤haka moe i te manaꞌu⸥ ꞌi ruŋa i a Ietū, ꞌo taꞌe haka au rō atu ꞌi te hora haŋa o kōrua mo vānaŋa ki a rāua o ruŋa i a Ietū.
Ana vānaŋa hai koa ꞌe e reka rō ꞌana, ki haka roŋo atu ai. ꞌE e ꞌite takoꞌa kōrua mo pāhono riva-riva i te rāua ꞌui o ruŋa i a Ietū.
Mo te tātou taina haŋa rahi nei ko Tīkiko e maꞌu atu i te parau ꞌāpī o ruŋa i te meꞌe taꞌatoꞌa topa mai ki a au. A ia e hāꞌūꞌū rō mai ꞌana, ꞌe he tāvini takoꞌa pē au o te ꞌAtua ꞌite mo haka tano i tāꞌana meꞌe kī.
ꞌO ira a au i uŋa atu ena i a ia mo haka ꞌite atu pē hē a mātou ꞌe mo haka koa ꞌe mo haka pūai i te kōrua manaꞌu ꞌi ruŋa i a Ietū.
ꞌE nā ꞌi muri i a ia i uŋa takoꞌa atu ena i a Onetimoro, he taina haŋa rahi o tātou ꞌite takoꞌa mo haka tano i tāꞌana meꞌe kī. A ia o te kona ena o kōrua. Mo rāua e ꞌaꞌamu atu i te meꞌe taꞌatoꞌa o nei.
ꞌĪ a Aritarako e ꞌaroha atu ena mo kōrua; a ia he hokorua ōꞌoku ꞌi roto i te hare maꞌuꞌaurī. ꞌE a Marko, poki o te taina poreko o te matuꞌa o Verenāvē, ꞌī e ꞌaroha takoꞌa atu ena mo kōrua. ꞌE nā a au ko pāpaꞌi atu ꞌā o ruŋa i a ia; ana tuꞌu atu, e hāpaꞌo riva-riva.
A Ietū, kī takoꞌa ko Huto, ꞌī e ꞌaroha atu ena mo kōrua. Ko te ŋā kope nō nei a to-toru te taina ⸤hūrio⸥ hāꞌūꞌū mai mo haka ꞌite mo oho o ruŋa i te haka tere iŋa o te ꞌAtua ꞌi roto i te māhatu o te taŋata, ꞌe hai rāua a au e haŋu ꞌe e koa nei.
A Epafara, tāvini takoꞌa o Ietū Kiritō, ꞌī e ꞌaroha atu ena. A ia takoꞌa o te kona ena o kōrua, ꞌe te aŋa nō ꞌāꞌana he ani ki te ꞌAtua mo kōrua ꞌi roto i tāꞌana pure, mo haka hio-hio atu i te manaꞌu ꞌi ruŋa i a Ietū, ki aŋi-aŋi riva-riva ai e kōrua he aha te meꞌe haŋa o te ꞌAtua mo kōrua.
E manaꞌu rahi rō atu ꞌana a Epafara ki a kōrua ki te nuꞌu o Kōrosa, ki te nuꞌu o Rāōrītea, ꞌe ki te nuꞌu o Īērāpori takoꞌa, ꞌe ko au te mataꞌite.
A Ruka, taote haŋa rahi o mātou, ꞌī e ꞌaroha atu ena mo kōrua, ꞌe pē ira takoꞌa ꞌā te taŋata nei ko Rema.
E ꞌaroha kōrua ki te taina taꞌatoꞌa era o Rāōrītea, ki a Ninfa, ꞌe ki te taina taꞌatoꞌa taka-taka ꞌi tōꞌona hare.
Ki oti kōrua i te taiꞌo i te parau nei, e haka maꞌu ki te nūnaꞌa taŋata haka moe i te manaꞌu ꞌi ruŋa i a Ietū o Rāōrītea, mo taiꞌo takoꞌa e rāua. ꞌE a kōrua, e taiꞌo i te parau mo tuꞌu atu mai ira.
E kī te meꞌe nei ki a Arakipo: «E uꞌi e aŋa tahi te aŋa vaꞌai atu era e te ꞌAtua».
ꞌĀꞌaku, a Pauro, i pāpaꞌi atu i te ꞌaroha nei hai rima mau nei ꞌā ōꞌoku. E uꞌi ꞌo rehu: ꞌī a au ꞌi roto i te hare maꞌuꞌaurī; e pure kōrua mōꞌoku. ꞌE ka ai ꞌi ruŋa i a kōrua te riva rahi o te ꞌAtua.
E te taina haŋa rahi ōꞌoku ē, te ŋā meꞌe nei he hōrea o te ꞌAtua mo tātou. ꞌO ira, e haka tapa tātou mai te meꞌe haka ꞌōꞌone hai hara i te hakari ꞌe i te vārua. ꞌE, ꞌi te moꞌa o tātou i a ia, e uꞌi mo tano o te tātou noho iŋa ki tōꞌona mata ki te roa ꞌina e tahi hara.
¡E mātaki mai te kōrua māhatu! ꞌIna, paꞌi, a mātou kai aŋa atu e tahi meꞌe taꞌe tano, kai aŋa atu e tahi meꞌe mo haka tapa e tahi o kōrua mai te ara parautiꞌa o te ꞌAtua, ꞌe kai reo-reo atu mātou mo ravaꞌa moni.
Taꞌe he riri mo kōrua e kī atu ena i te ŋā meꞌe nei. ꞌI muꞌa ꞌā, paꞌi, i kī rō atu au e maꞌu rō ꞌana a au i a kōrua ꞌi roto i tōꞌoku māhatu; ka ora ꞌo ka mate a au, e ko kore kōrua mai roto.
E koa rō ꞌana a au mo kōrua, ꞌe e vānaŋa atu ena taꞌe hai riꞌa-riꞌa. Ka ai atu e ꞌamo rō ꞌana a mātou i te ꞌati, ko te pūai iŋa ꞌana tōꞌoku manaꞌu ꞌe ko te koa iŋa ꞌana a au.
I tuꞌu era a mātou ki Mātērōnia, ꞌina a mātou he ravaꞌa mo haka ora ꞌi te haka tātake nō mai e te nuꞌu taꞌe haŋa mai, ꞌe ꞌi te ŋaroꞌa i te riꞌa-riꞌa ꞌi roto i a mātou.
ꞌE, o te ꞌAtua, haka pūai i te nuꞌu ꞌina he haŋu toe, i haka pūai mai i a mātou hai tuꞌu iŋa mai o Tito.
ꞌE taꞌe nō hai tuꞌu iŋa mai era ōꞌona, takoꞌa hai ꞌite mai e koa rō ꞌana ꞌi a kōrua. Ko ꞌaꞌamu mai ꞌana e ia i te rahi o te kōrua haŋa mo takeꞌa i a mātou, ꞌe ko ꞌaꞌamu takoꞌa mai ꞌana i te māui-ui e maꞌu ena ꞌi roto i te kōrua māhatu he manaꞌu rahi mai o kōrua ki a au. He ꞌata koa rō atu ꞌai a au ꞌi te ŋā meꞌe taꞌatoꞌa nei.
I ꞌite era e au i māui-ui rō te kōrua māhatu ꞌi te parau pāpaꞌi atu era e au, tē rā ia au ka manaꞌu: ko te ꞌaroha ꞌō i haka maꞌu atu ai. ꞌE hora nei, ka ai atu ꞌi rā parau i māui-ui ai te kōrua māhatu, ko kore ꞌana te haka ꞌaroha era ōꞌoku mo kōrua ꞌo te ai kai māuꞌa a au i pāpaꞌi atu ai.
ꞌE, ko koa ꞌana a au, taꞌe ꞌō ꞌo te māui-ui o te kōrua māhatu, ꞌo te ai hai rā māui-ui i hārui haka ꞌou ai te kōrua manaꞌu ki te ꞌAtua. Te meꞌe ŋaroꞌa era e kōrua he meꞌe haŋa o te ꞌAtua mo tāꞌana nuꞌu. ꞌI te ai pē ira, ꞌina ia a mātou kai aŋa atu i te meꞌe taꞌe tano ki a kōrua hai rā meꞌe pāpaꞌi atu era e au.
Ko rā māui-ui te māui-ui māhatu haŋa o te ꞌAtua, he meꞌe haka hārui i te manaꞌu o te taŋata ki a ia, maꞌu i a rāua mo eꞌa mai roto i te ūtuꞌa o te hara ꞌe mo ravaꞌa i te ora ꞌāpī ꞌina he hopeꞌa raꞌa. ꞌE te māui-ui māhatu pē ira taꞌe he ꞌati. Te māui-ui māhatu o te taŋata taꞌe haŋa ki te ꞌAtua, taꞌe haka hārui i te manaꞌu o te taŋata ki ruŋa i te ꞌAtua, he meꞌe maꞌu i te taŋata ki te mate, te auraꞌa, he haꞌataꞌa mau rō ꞌāvai mai muri i te ꞌAtua.
Ka uꞌi rā he aha he aha te meꞌe riva-riva poreko mai te meꞌe ŋaroꞌa era e kōrua: ko haŋa ꞌana kōrua mo haka tī-tika i te meꞌe hape o roto i te nūnaꞌa taŋata ⸤haka moe i te manaꞌu⸥ ꞌi ruŋa i a Ietū o Kōrinto, ko riri ꞌana kōrua mo te meꞌe taꞌe tano aŋa era e rā kope, ꞌe ko riꞌa-riꞌa ꞌana ꞌo haka ūtuꞌa atu i a kōrua e te ꞌAtua ananake ko rā kope. Ko haŋa takoꞌa ꞌana a kōrua mo oho atu ōꞌoku mo uꞌi i a kōrua, ko ꞌata haꞌatura ꞌana a kōrua i tāꞌaku meꞌe kī atu era ꞌe ko haka ūtuꞌa ꞌā i rā kope. Hai ŋā meꞌe nei e takeꞌa ena: ꞌina e tahi hape o kōrua o rā meꞌe topa era.
Hora pāpaꞌi atu era ōꞌoku i rā parau, tōꞌoku manaꞌu taꞌe ꞌi ruŋa i te kope hara era, ꞌo ꞌi ruŋa i te kope māui-ui era o te māhatu ꞌi rā hara. Ko ꞌite ꞌana e te ꞌAtua: tōꞌoku manaꞌu i pāpaꞌi atu ai mo aŋi-aŋi e kōrua i te rahi o te haŋa o kōrua mo mātou.
He ꞌite o mātou ko haka tano tahi ꞌana e kōrua i te meꞌe pāpaꞌi atu era i ꞌata haŋu ai a mātou.  Ka ai atu pē ira, ꞌata hau rō atu te mātou koa ꞌi te takeꞌa i a Tito e koa rō ꞌā mo kōrua. Hai meꞌe aŋa era e kōrua i ꞌata haka haŋu ai i a ia.
Ko haka paka era ꞌana e au ki a Tito: a kōrua nuꞌu haꞌatura, ꞌe ꞌina kai hape rā vānaŋa era ꞌāꞌaku. Ko takeꞌa ꞌā, paꞌi, e Tito, he parautiꞌa, pa he meꞌe taꞌatoꞌa kī atu e mātou ki a kōrua.
E topa nei te manaꞌu o Tito ki te moꞌa ꞌe ki te haꞌatura iŋa era o kōrua ki a ia, he ꞌata rahi rō atu ꞌai tōꞌona haŋa mo kōrua.
¡ꞌE hora nei, ko ꞌata koa ꞌana a au he ꞌite ōꞌoku: a kōrua nuꞌu haka tano i te kōrua meꞌe kī!
ꞌE hora nei, ꞌi te ai i a kōrua te ora ꞌāpī, e haka kore mai ruŋa i a kōrua te meꞌe taꞌatoꞌa taꞌe tano: te reo-reo, te haka tuꞌu i a kōrua pa he nuꞌu riva ꞌe rā riva a te haho ꞌā, te nou-nou ki te meꞌe o te rua, ꞌe te haꞌaꞌino.
E riro kōrua pa he ŋā poki poreko iho pohe ki te ū, te auraꞌa: e pohe kōrua ki te ū parautiꞌa mo te kōrua riva-riva, he vānaŋa o te ꞌAtua, mo haka pūai mo oho o te kōrua manaꞌu ꞌi ruŋa i te ꞌAtua ꞌātā ki te mahana ka toꞌo ena i a kōrua ki te raŋi pe muꞌa ka oho ena.
A kōrua ko ŋaroꞌa ꞌana i te ora o te riva rahi o te tātou Pūꞌoko Haka Tere ko Ietū Kiritō; ꞌo ira, e aŋa kōrua pē ira.
E haka hāhine kōrua ki a ia, he māꞌea ora taꞌe haŋa era e te taŋata, māꞌea haꞌataꞌa e te ꞌAtua, ꞌe māꞌea hauhaꞌa rahi.
A kōrua takoꞌa pa he māꞌea ora, ꞌe te ꞌAtua, hai ŋā māꞌea ora ena ko kōrua, e aŋa mai ena i te kona mo haꞌamuri ki a ia. ꞌI roto a kōrua pa he ⸤oromatuꞌa⸥ haꞌataꞌa e ia māꞌana tūtia ki a ia i te meꞌe riva-riva haka poreko e te Vārua Maitai ꞌi roto i a kōrua, he tūtia koa ꞌāꞌana ꞌo te ai o kōrua ꞌa Ietū Kiritō.
Pē nei, paꞌi, e kī ena ꞌi ruŋa i te ⸤Pāpaꞌi Moꞌa⸥:  «He haka tuꞌu au i te māꞌea e tahi ꞌi te kona era ko ⸤Tione⸥,  he māꞌea matuꞌa haka noho hare, māꞌea haꞌataꞌa e au ꞌe māꞌea hauhaꞌa rahi.  Te kope ⸤haka moe i te manaꞌu⸥ ꞌi ruŋa,  e ko manaꞌu ki te hora hopeꞌa ko hape ꞌana ꞌō a ia».
Mo kōrua mo te nuꞌu haka moe i te manaꞌu ꞌi ruŋa i a Ietū, te māꞌea ena māꞌea hauhaꞌa rahi. ꞌE mo te nuꞌu taꞌe haka moe i te manaꞌu ꞌi ruŋa i a ia, e kī ena ꞌi ruŋa i te Pāpaꞌi Moꞌa pē nei ē:  «Te māꞌea taꞌe haŋa era e te nuꞌu aŋa hare,  ko riro ꞌana he māꞌea matuꞌa haka noho hare».
ꞌE e kī takoꞌa ena:  «He māꞌea e tahi ꞌi ruŋa ka tu-tuki ena».  Te nuꞌu taꞌe haka moe i te manaꞌu ꞌi ruŋa i a Ietū e tu-tuki ena ꞌo te taꞌe haꞌatura ki te roŋo o te ꞌAtua, he meꞌe mau ꞌana mo topa ki te nuꞌu taꞌe haka roŋo.
ꞌE a kōrua he huaꞌai toꞌo e te ꞌAtua, he oromatuꞌa aŋa ki te ꞌariki, he nuꞌu haꞌataꞌa māꞌana, ꞌe he taŋata haka tere e ia. Te ꞌAtua, kope haka eꞌa i a kōrua mai roto i te pōhāhā o te meꞌe taꞌe tano mo oꞌo ki roto i tōꞌona mōrī nui-nui ena, i haꞌataꞌa ai i a kōrua mo haka ꞌite mo oho o ruŋa i te meꞌe nui-nui aŋa e ia.
ꞌI muꞌa ꞌana taꞌe kōrua he nuꞌu o te ꞌAtua, ꞌe hora nei he nuꞌu ꞌāꞌana; ꞌi muꞌa ꞌā kai ŋaroꞌa e kōrua i te riva rahi o te ꞌAtua, ꞌe hora nei e ŋaroꞌa rō ꞌana e kōrua.
E te taina, a kōrua pa he nuꞌu o te kona kē noho ꞌi te ao nei mo te hora ꞌiti-ꞌiti nō e tahi. ꞌO ira, ꞌina ko vaꞌai i a kōrua ki te meꞌe pohe nō o te hakari, he meꞌe haka tapa i a kōrua mai te ara o te ꞌAtua.
E noho kōrua ꞌina e tahi hape ꞌi roto i te nuꞌu taꞌe haŋa ki te ꞌAtua. Mo noho o kōrua pē ira, he takeꞌa e rā nuꞌu i te meꞌe riva-riva aŋa e kōrua ꞌe he haꞌahana-hana ki te ꞌAtua ꞌi te mahana ka kī era e ia i te meꞌe tano ꞌe i te meꞌe taꞌe tano aŋa e te taŋata, ka ai atu ꞌi te hora nei e kī rō ꞌana e rāua pē nei ē: a kōrua he nuꞌu aŋa i te meꞌe taꞌe tano.
Pa he moꞌa iŋa i te tātou Pūꞌoko Haka Tere ko Ietū Kiritō ana haꞌatura kōrua i te nuꞌu ra-rahi taꞌatoꞌa. E haꞌatura kōrua ki te ꞌariki rōmano, i a ia te tōroꞌa hopeꞌa o te nui-nui,
ꞌe ki te suerekao uŋa e ia mo haka ūtuꞌa i te nuꞌu aŋa i te meꞌe taꞌe tano ꞌe mo haka paka mo haka nui-nui i te nuꞌu aŋa i te meꞌe tano.
Te ꞌAtua, paꞌi, e haŋa rō ꞌana mo aŋa o kōrua i te meꞌe riva-riva. Pē ira he ꞌapi i te haha o te nuꞌu maꞌa-maꞌa tuhi atu i te kōrua hape, he taꞌe haŋa mo aŋi-aŋi i te meꞌe o te ꞌAtua.
E noho kōrua pa he nuꞌu taꞌe haka tere e te meꞌe o te ao nei; te ꞌAtua, paꞌi, ko haka eꞌa ꞌana i a kōrua mai rā haka tere iŋa. ꞌE, ka ai atu pē ira, e uꞌi ꞌo riro te parautiꞌa nei he ꞌōtohe e tahi mo aŋa o kōrua i te meꞌe taꞌe tano. Te meꞌe haŋa mau: e noho kōrua pa he tāvini o te ꞌAtua.
E moꞌa kōrua i te taŋata taꞌatoꞌa. E haŋa ki te taina, e haꞌamuri ki te ꞌAtua ꞌe e moꞌa i te pūꞌoko haka tere o te kōrua henua.
E te ꞌekaravo, e haꞌatura ꞌe e moꞌa kōrua i te taŋata haka aŋa i a kōrua ka ai atu he taŋata riva ꞌo taꞌe riva.
Te ꞌAtua, paꞌi, e haꞌamaitai rō ꞌana i te kope ꞌamo ꞌe haꞌaoromaꞌi hai pūai i te ūtuꞌa taꞌe tano topa ꞌi ruŋa i a ia ꞌi te haŋa mo aŋa i te meꞌe tī-tika ki te mata o te ꞌAtua.
Te ꞌamo ꞌe te haꞌaoromaꞌi i te ūtuꞌa ꞌo te aŋa i te meꞌe taꞌe tano, ꞌina e tahi hauhaꞌa. ꞌE mo ꞌamo ꞌe mo haꞌaoromaꞌi hai pūai i te ūtuꞌa ꞌo te aŋa i te meꞌe tī-tika, he koa te ꞌAtua.
Mo nei meꞌe te ꞌAtua i haꞌataꞌa ai i a tātou. Te Kiritō, paꞌi, i ꞌamo rō pē ira i te ꞌati mo tātou, ꞌe pē ira i haka rē mai ai i te haꞌaauraꞌa pē hē a tātou ana haka tere.
Kai hara te ⸤Kiritō⸥ ꞌe kai reo-reo ki te hora hopeꞌa.
Hora vā-vā era i a ia, ꞌina he pāhono hai vānaŋa taꞌe tano, ꞌe hora tōtōā era, ꞌina kai kī i te vānaŋa mo haka riꞌa-riꞌa i te taŋata. Te meꞌe mau nō i aŋa he haka rē i a ia ki te rima o te ꞌAtua, kope ture hai tī-tika.
A Ietū i ꞌamo ai i te tātou hara ꞌi ruŋa i te tātaurō, ki haka rē ai a tātou i te aŋa i te meꞌe taꞌe tano, ꞌe ki tano ai te tātou noho iŋa ki te mata o te ꞌAtua. Hai ꞌamo e ia i te ꞌati i ora ai tātou.
ꞌI muꞌa ꞌā, paꞌi, e haꞌere era a tātou pa he māmoe ko ŋaro ꞌana, ꞌe, hora nei, ko hoki tahi ꞌana ki te Kiritō, kope hāpaꞌo mai i a tātou pa he taŋata hāpaꞌo māmoe.
He maꞌu ia e te ⸤Vārua Maitai⸥ i a Ietū ki te kona ꞌone taꞌe noho taŋata mo haka ꞌatu e Rukifero koiꞌite e aŋa rō e tahi meꞌe taꞌe haŋa e te ꞌAtua.
ꞌI ira i noho ai e maha ꞌahuru mahana ꞌina he kai. I oho era he ŋaroꞌa te maruaki.
He haka hāhine ia a Rukifero he kī:  —Ē, a koe he Poki o te ꞌAtua, ¿he aha rā koe e taꞌe haka riro ena i te ŋā māꞌea nei he haraoa?
He pāhono e Ietū:   —ꞌIna. Pē nei, paꞌi, e kī ena ꞌi ruŋa i te ⸤Pāpaꞌi Moꞌa⸥:  «Taꞌe hai haraoa nō te taŋata e ora ena.  Hai haka roŋo takoꞌa ki te vānaŋa taꞌatoꞌa o te ꞌAtua».
He maꞌu ia e Rukifero i a Ietū ki Hērutarema, ki ruŋa i te kona hopeꞌa o te ruŋa nui o te Kona Haꞌamuri ꞌAtua
ꞌe he kī:   —He Poki koe o te ꞌAtua. Ka rere mai ruŋa nei ki raro. Nā, paꞌi, e hāꞌaki rō ꞌana ꞌi ruŋa i te Pāpaꞌi Moꞌa:  «E uŋa rō atu te ꞌAtua i tāꞌana merahi mo hāpaꞌo i a koe.  Hai rima o rāua ka maꞌu ena i a koe a ruŋa  ꞌo hetu ki te māꞌea».
He pāhono e Ietū:  —E hāꞌaki takoꞌa rō ꞌana ꞌi ruŋa:  «ꞌIna koe ko haka ꞌatu i tuꞌu ꞌAtua, ꞌina ko aŋa e tahi meꞌe maꞌa-maꞌa hai manaꞌu pē nei ē: e haka eꞌa rō koe e te ꞌAtua mai rā meꞌe».
ꞌI te hora hopeꞌa he maꞌu e Rukifero ki ruŋa i te maꞌuŋa hopeꞌa o te ruŋa nui. He haka takeꞌa i te henua taꞌatoꞌa o te ao ꞌe i te rāua hauhaꞌa
he kī:  —He vaꞌai tahi atu a au i te meꞌe taꞌatoꞌa era mo tū-turi ꞌe mo haꞌamuri mai ōꞌou ki a au.
He pāhono e Ietū:   —¡Ka mahiti koe ka oho, e Rukifero ē! Ko pāpaꞌi era ꞌana ꞌi ruŋa i te Pāpaꞌi Moꞌa:  «E haꞌamuri koe ki a Iehoha ki tuꞌu ꞌAtua ꞌe ki a ia mau nō koe ana tāvini».
He haka tapa ia a Rukifero mai muri, ꞌe he oho e te merahi he hāpaꞌo i a Ietū.
I ŋaroꞌa era e Ietū ko puru ꞌā a ⸤Iovani⸥ ꞌi roto i te hare maꞌuꞌaurī, he eꞌa he oho ki Karirea.
ꞌIna kai noho ꞌi Nātāreta; ꞌi Kaperenāū i noho ai, ꞌi te taha-taha o te vai, ꞌi te kona o te hakaara o Tāvūrone ꞌe o Nefetārī.
Te meꞌe nei i topa ai tano ki te meꞌe pāpaꞌi e te perofeta era ko ꞌItaia pē nei ē:
«ꞌI te henua o Tāvūrone ꞌe o Nefetārī,  ꞌi te taha-taha o te vaikava,  ꞌi te rua pāꞌiŋa o te rio era ko Horotana,  ꞌi Karirea, kona noho o te nuꞌu taꞌe he ⸤hūrio⸥,
te taŋata noho ꞌi roto i te pōhāhā o te hara  ko takeꞌa ꞌana i te mōrī nui-nui.  Ko haka māꞌeha ꞌana  i te nuꞌu noho ꞌi roto i te pōhāhā o te mate,  he taꞌe ꞌite ko ai te ꞌAtua».
Mai rā hora he haꞌamata a Ietū he tātara: «Ka huri te kōrua manaꞌu ki te ꞌAtua; ko hāhine mai ꞌana te haka tere iŋa ꞌāpī ōꞌona».
E haꞌere e oho nō ꞌā a Ietū a te taha-taha o te vai era o Karirea, he takeꞌa e rua taina: e tahi ko Tīmona, kī takoꞌa ko Pētero, ꞌe te rua ko Antarea, he nuꞌu hī ika e hoa ꞌana i te rāua kūpeŋa.
He kī e Ietū: «Ka oho mai kōrua ꞌi muri i a au. He haka riro a au i a kōrua he nuꞌu hī taŋata mo te ꞌAtua».
ꞌI tū hora ꞌana he haka rē i te rāua kūpeŋa he eꞌa he oho ꞌi muri i a Ietū.
Pe muꞌa ꞌiti he takeꞌa e Ietū i te taina haka ꞌou hoko rua: ko ⸤Tanatiako⸥ ꞌe ko Iovani, he ŋā poki ꞌa Tevereo, e haka riva-riva ꞌana i te rāua kūpeŋa ananake ko te rāua matuꞌa tane ꞌi ruŋa i te vaka. He kī e Ietū mo oho takoꞌa ꞌi muri i a ia.
ꞌI tū hora ꞌā he to-topa tū ŋā taina era mai ruŋa i te vaka, he haka rē i te rāua matuꞌa tane ꞌe he eꞌa he oho rō ꞌai ꞌi muri.
A te kona taꞌatoꞌa o Karirea e haꞌere e oho era a Ietū, e hāpī ꞌana ꞌi roto i te ⸤hare pure hūrio⸥ taꞌatoꞌa o rā ŋā kona. E haka ꞌite ꞌana i te parau ꞌāpī riva-riva o te ⸤haka tere iŋa ꞌāpī o te ꞌAtua⸥ ꞌe e haka ora ꞌā i te māui-ui taꞌatoꞌa.
ꞌI te kona taꞌatoꞌa o Tīria e ꞌaꞌamu era o ruŋa i te meꞌe aŋa e Ietū. He maꞌu ia e te taŋata o ira i te nuꞌu huru kē huru kē te rāua māui-ui, te nuꞌu oꞌo e te tātane, te nuꞌu māui-ui kiki-kiki, te nuꞌu taꞌe makenu o te hakari, ꞌe he haka ora tahi e Ietū.
Meꞌe rahi nō atu nuꞌu o Karirea, o Rēkāpori, o Hērutarema, o Hūrea ꞌe o te pāꞌiŋa eꞌa o te raꞌā o te rio ko Horotana i oho ꞌi muri i a Ietū.
E te taina, taꞌe taꞌatoꞌa o kōrua mo maꞌori hāpī. E ꞌite rō ꞌā, paꞌi, kōrua: ꞌata hau te paŋahaꞌa o te ture o te ꞌAtua mo mātou mo te nuꞌu haka ꞌite i tāꞌana vānaŋa ki te tētahi nuꞌu.
A tātou, te taŋata taꞌatoꞌa e hape rahi rō ꞌā. ꞌE mo ai tāꞌue o te kope taꞌe hape ꞌi tāꞌana meꞌe kī, he taŋata ꞌina e tahi hape ia ꞌi muꞌa o te ꞌAtua ꞌe he taŋata ꞌite mo haka noho i a ia ꞌo hara.
E manaꞌu rā kōrua ki te tāvaha: ka ai atu he meꞌe ꞌiti-ꞌiti e tahi, e ravaꞌa nō e tātou mo haka oho i te nui-nui ena o te hoi a te kona o tātou i haŋa.
Pē ira takoꞌa ꞌā te pahī: ka ai atu he pahī hopeꞌa o te nui-nui ꞌe te tokerau haka makenu i a ia he tokerau hopeꞌa o te pūai, hai huira ꞌiti-ꞌiti e tahi e haka oho ena e te kope haka tere a te kona ꞌāꞌana i haŋa.
Pē ira te ꞌarero; he meꞌe ꞌiti-ꞌiti e tahi o te hakari, ꞌe, ka ai atu pē ira, e ravaꞌa nō mo aŋa i te meꞌe hopeꞌa o te nui-nui. Te kona rahi o te tumu e vera tahi nō ꞌi te ahi hopeꞌa o te ꞌiti-ꞌiti.
ꞌE te ꞌarero pa he ahi ꞌā. He kona o te tātou hakari mai ira e poreko ena te meꞌe rake-rake haka ꞌōꞌone tahi i a tātou hai hara. Te ꞌarero e ura ena hai ahi mau era ꞌā o te pōꞌauahi koia ko te tutu ko te oho i te tātou noho iŋa ꞌi te ao nei.
Taꞌatoꞌa huru o te manu e haka māŋaro nō e te taŋata, ka ai he manu vaꞌe e hā, he manu rere, he kōreha, ꞌe he manu o roto i te vaikava; ꞌe ko māŋaro ꞌana ꞌi te taŋata.
ꞌE te ꞌarero, kai ravaꞌa ꞌā e te taŋata mo haka māŋaro ꞌo te ai he meꞌe hopeꞌa o te rake-rake taꞌe ravaꞌa mo haka noho, ꞌātā e tuꞌu rō ꞌana pa he meꞌe ꞌī e te veneno.
Hai ꞌarero a tātou e haꞌahana-hana ena i te ꞌAtua Matuꞌa ꞌe e tohu ena i te taŋata, ka ai atu i aŋa ai e te ꞌAtua hai huru ōꞌona.
Mai roto i tū haha ꞌana e eꞌa ena te vānaŋa mo haꞌahana-hana i te ꞌAtua ꞌe pē ira ꞌā te vānaŋa taꞌe tano mo te rua taŋata. Te meꞌe nei ꞌina ko ai pē ira, e te taina ē.
ꞌIna, paꞌi, he tehe mai tū kona ꞌā te vai māŋaro ꞌe te vai maŋeo.
ꞌIna takoꞌa he hua mai ruŋa i te tumu pika te aceituna ꞌe mai ruŋa i te tumu vino te pika. Pē ira ꞌana, e te taina ē, ꞌina he eꞌa te vai maŋeo mai te kona eꞌa o te vai māŋaro.
Mo ai ꞌi roto o kōrua te kope manaꞌu ko ꞌite ꞌā he aha te meꞌe tī-tika mo aŋa ꞌi te hora taꞌatoꞌa, e haka takeꞌa hai meꞌe riva-riva aŋa ꞌe hai taꞌe manaꞌu e hau rō atu a ia ki te rua, he huru o te nuꞌu haka tere i a rāua hai manaꞌu o te ꞌAtua.
ꞌE mo ai e nou-nou rō ꞌana ki te meꞌe o te rua ꞌe e haŋa rō ꞌana mo ai ko ia mau nō te raꞌe ꞌi te meꞌe taꞌatoꞌa, ꞌina ko kī pē nei ē: e ꞌite rō ꞌana ꞌō mo aŋa i te meꞌe tī-tika ꞌi te hora taꞌatoꞌa. He reo-reo. E hape ꞌā ki te parautiꞌa.
Taꞌe o te ꞌAtua te huru ena; he meꞌe o te ao nei, o te taŋata ꞌe o Rukifero.
Te kona ai o te nou-nou, ꞌe o te haŋa mo raꞌe ꞌi te meꞌe taꞌatoꞌa, ꞌi ira e ai ena te mira-mira ꞌe rauhuru atu meꞌe taꞌe tano.
ꞌE te nuꞌu mai te ꞌAtua te rāua ꞌite, te meꞌe raꞌe he noho iŋa taꞌe hara, ꞌe te rāua huru: haumārū, riva ꞌe ꞌite i te moꞌa. A rāua takoꞌa nuꞌu māhatu ꞌaroha, uꞌi i te taꞌatoꞌa pē tū huru tahi ꞌā, kī i te parautiꞌa, ꞌe aŋa i te meꞌe riva-riva.
Te nuꞌu aŋa mo ai o te haumārū ꞌi ruŋa i te henua te meꞌe ꞌoka he haumārū. ꞌE ꞌi te hora hopeꞌa te meꞌe ravaꞌa he meꞌe tano ki te mata o te ꞌAtua.
Te hora ꞌe te mahana o tōꞌona hoki iŋa mai ꞌina e mātou e ko pāpaꞌi atu.
Ko ꞌite riva-riva ꞌana, paꞌi, e kōrua: te hoki iŋa mai o te tātou Pūꞌoko Haka Tere ka tuꞌu mai ena pa he toke-toke ꞌi te hora kai manaꞌu hia.
E kī nō ꞌā e te nuꞌu pē nei ē: «ꞌIna he tamaꞌi ꞌe ꞌina he meꞌe mo riꞌa-riꞌa iŋa», ꞌi rā hora, mā te taꞌe ꞌite, he topa te ꞌati ꞌi ruŋa i a rāua, pa he hora o te huki iŋa o te tūātoto o te hānautama, ꞌe e ko ravaꞌa mo eꞌa mai rā ꞌati.
ꞌE a kōrua, e te taina ē, taꞌe ꞌi roto i te pōhāhā o te ao nei e noho ena, ki maꞌurima ai i a kōrua pa he toke-toke e te mahana o tōꞌona hoki iŋa mai.
A tātou, te nuꞌu ⸤haka moe i te manaꞌu⸥ ꞌi ruŋa i a Ietū, he nuꞌu o te māꞌeha, ꞌe o te ꞌōtea, te auraꞌa, he nuꞌu aŋa i te meꞌe riva-riva, taꞌe he nuꞌu o te pōhāhā ꞌe o te pō aŋa i te meꞌe taꞌe tano.
ꞌO ira, e tiaki e oho tātou ki te hoki iŋa mai o Ietū pa he nuꞌu ꞌite mo hāito i te rāua meꞌe kī ꞌe i te rāua meꞌe aŋa.  ꞌIna a tātou ko riro pa he nuꞌu hāꞌuru, te auraꞌa, pa he nuꞌu taꞌe haka moe i te manaꞌu ꞌi ruŋa i a Ietū taꞌe tiaki ki a ia.
ꞌI te pō, paꞌi, te nuꞌu e haꞌuru ena ꞌe e taꞌero ena, ꞌe ꞌina he ꞌite he aha te meꞌe mo topa.
A tātou, te nuꞌu o te ꞌōtea, e ꞌite mo hāito, paurō te mahana, i te tātou meꞌe kī ꞌe i te tātou meꞌe aŋa. ꞌE pa he hāpaꞌo iŋa o te vaꞌehau i a ia hai kahu aŋa hai ꞌaurī, pē ira takoꞌa ꞌana a tātou ana hāpaꞌo i a tātou hai haka moe i te manaꞌu ꞌi ruŋa i a Ietū ꞌe hai haŋa ki a ia ꞌe ki te rua, ꞌo aŋa mai e Rukifero i te meꞌe mo haka hara i a tātou. ꞌE pa he hāpaꞌo iŋa o te vaꞌehau i tōꞌona pūꞌoko e puꞌa i te haꞌu aŋa hai ꞌaurī, pē ira takoꞌa tātou ana hāpaꞌo i a tātou hai maꞌu hio-hio ꞌi roto i a tātou i te parautiꞌa: a Ietū e haka eꞌa rō i a tātou mai roto i te ūtuꞌa o te hara ꞌe e vaꞌai rō mai i te ora ꞌāpī ꞌina he hopeꞌa raꞌa.
Taꞌe, paꞌi, mo ꞌamo i te ūtuꞌa te ꞌAtua i haꞌataꞌa ai i a tātou; mo eꞌa o tātou mai roto i te ūtuꞌa o te hara ꞌe mo ravaꞌa i te ora ꞌāpī ꞌina he hopeꞌa raꞌa hai Ietū Kiritō, Pūꞌoko Haka Tere o tātou.
A ia i mate ai mo tātou, mo noho o tātou ꞌi muri i a ia, ka ai atu ꞌi te hora era o tōꞌona hoki iŋa mai e ora rō ꞌā ꞌo e mate rō ꞌā a tātou.
ꞌO ira, ꞌi roto i a kōrua e haka koa, e haka pūai te kōrua manaꞌu ꞌi ruŋa i a Ietū, pa he meꞌe mau ena ꞌā e kōrua e aŋa mai ena.
E te taina, he ani atu mātou: e moꞌa kōrua i te nuꞌu taꞌatoꞌa aŋa ꞌi roto i a kōrua, he nuꞌu hatu atu ꞌe he nuꞌu haka tika atu ꞌi te meꞌe o te ꞌAtua.
E moꞌa ꞌe e haŋa rahi kōrua ki a rāua ꞌo te rāua meꞌe aŋa. ꞌE ꞌi roto i a kōrua e noho hai haumārū.
He ani takoꞌa atu mātou, e te taina ē: e haka pūai te manaꞌu o te nuꞌu e riꞌa-riꞌa rō ꞌā, e hāꞌūꞌū ki te nuꞌu ꞌina he pūai te rāua haka moe iŋa i te manaꞌu ꞌi ruŋa i a Ietū, e kī ki te nuꞌu hupe-hupe: «e aŋa», ꞌe e ꞌite kōrua mo haꞌaoromaꞌi i te taꞌatoꞌa.
E uꞌi takoꞌa kōrua ꞌo haka hoki e te kope e tahi hai meꞌe taꞌe tano ki te kope aŋa i te meꞌe taꞌe tano ki a ia. Te meꞌe mau nō, paꞌi, o kōrua mo aŋa he meꞌe riva-riva, ꞌe taꞌe nō ꞌi roto i a kōrua, ki te taꞌatoꞌa nō taŋata.
ꞌI te taꞌatoꞌa nō hora, e koa
ꞌe e pure kōrua.
ꞌE, takoꞌa, e māuru-uru kōrua ki te ꞌAtua ꞌi te taꞌatoꞌa nō hora nōatu te meꞌe topa atu. Ko te ŋā meꞌe nei te meꞌe haŋa ꞌāꞌana mo aŋa e kōrua e te nuꞌu haka moe i te manaꞌu ꞌi ruŋa i a Ietū.
ꞌIna ko taꞌe haꞌatura ki te vānaŋa kī atu e te ⸤Vārua Maitai⸥ ꞌi roto i a kōrua.
ꞌIna ko taꞌe haka au i te vānaŋa haka ꞌite atu e ia hai rua kope.
E uꞌi riva-riva hoki rā vānaŋa kī atu era he parautiꞌa mau ꞌā o te Vārua Maitai ꞌe, mo ai pē ira, e maꞌu e kōrua.
ꞌE e haka tapa kōrua mai te meꞌe taꞌe tano taꞌatoꞌa.
Mo te ꞌAtua, kope vaꞌai mai i te haumārū, e haka maꞌitaki i te kōrua huru ꞌe i te kōrua noho iŋa ki te roa ꞌina e tahi hara mo tuhi atu. ꞌE māꞌana takoꞌa e hāpaꞌo i a kōrua ꞌina e tahi hape, mai te hakari ki te vārua, ꞌātā ki te hoki iŋa mai o te tātou Pūꞌoko Haka Tere ko Ietū Kiritō.
ꞌE, ꞌo te ai o te ꞌAtua i haꞌataꞌa i a kōrua māꞌana ꞌe a ia kope haka tano i tāꞌana meꞌe kī, e ꞌite ena e kōrua pē ira mau ꞌā ka meꞌe ena.
E te taina, e pure takoꞌa kōrua mo mātou.
E ꞌaroha atu kōrua hai haŋa ki te tātou taina taꞌatoꞌa haka moe i te manaꞌu ꞌi ruŋa i a Ietū.
He ani atu a au, hai ꞌīŋoa o te tātou Pūꞌoko Haka Tere, e taiꞌo kōrua i te meꞌe nei ki te taina taꞌatoꞌa o tātou.
Ka ai ꞌi ruŋa i a kōrua te riva rahi o te tātou Pūꞌoko Haka Tere ko Ietū Kiritō.
Taꞌe a au he ꞌekaravo o te manaꞌu taŋata. A au he ꞌāpōtoro. Ko takeꞌa ꞌana, paꞌi, e au i a Ietū, Pūꞌoko Haka Tere o tātou, ꞌe hai aŋa nei i haka moe ai kōrua i te manaꞌu ꞌi ruŋa i a Ietū.
Ka ai atu a au taꞌe he ꞌāpōtoro mo te tētahi, mo kōrua ꞌē-ē. Hai kōrua, paꞌi, e takeꞌa ena he parautiꞌa mau ꞌā he ꞌāpōtoro a au.
He vānaŋa nei ꞌāꞌaku mo te nuꞌu kī i te tano ꞌo i te taꞌe tano o tāꞌaku aŋa pa he ꞌāpōtoro:
Te ꞌāpōtoro e tano rō ꞌā mo no-noꞌi hai meꞌe mo kai ꞌe hai meꞌe mo unu,
ꞌe mo maꞌu ꞌi muri i a rāua i te rāua viꞌe ⸤kiritiano⸥, pa he meꞌe aŋa e Tefa, e te ŋā taina era o Ietū ꞌe e te tētahi ꞌāpōtoro.
¿Pē nei hō te kī o kōrua: ko māua ko Verenāvē mau nō te meꞌe mo taꞌe hāꞌūꞌū mai e te nūnaꞌa taŋata ⸤haka moe i te manaꞌu⸥ ꞌi ruŋa i a Ietū?
¿Ko ai hō te kope aŋa pa he vaꞌehau ꞌauhau i a ia ꞌā? ¿Ko ai te kope ꞌoka vino taꞌe kai i tāꞌana vino ꞌoka? ꞌE ¿ko ai te kope hāpaꞌo vato-vato taꞌe unu i te ū o tāꞌana vato-vato ana tatau?
ꞌIna kōrua ko manaꞌu: te meꞌe nei he meꞌe taŋata mau nō; e kī takoꞌa rō ꞌana, paꞌi, e ⸤te haka tere iŋa era ꞌa Mōtē⸥.
E pāpaꞌi rō ꞌana ꞌi ruŋa i rā puka pē nei ē: «ꞌIna ko here te ŋutu o te ꞌuei tiŋi-tiŋi tariko». Taꞌe te ꞌAtua i kī ai i te meꞌe nei e manaꞌu ꞌā ꞌi ruŋa i te ꞌuei;
i manaꞌu ai mo tātou.  Te haka tere iŋa era ꞌa Mōtē, paꞌi, i pāpaꞌi ai mo te tātou riva-riva. Te auraꞌa: te kope ꞌārote i te henua ꞌe te kope tiŋi-tiŋi i te karu tariko e aŋa ꞌā i te rāua aŋa koia ko manaꞌu e ai takoꞌa rō to rāua o rā kai ꞌoka era.
A mātou ko ꞌoka ꞌana i te meꞌe o te ⸤Vārua Maitai⸥ ꞌi roto i te kōrua māhatu. ꞌE ki te kōrua kī, ¿e ko tano a mātou mo no-noꞌi atu e tahi meꞌe ki a kōrua?
Mo ai e tano rō ꞌā mo hāꞌūꞌū o kōrua ki te tētahi, ꞌata hau rō atu ia i te tano mo hāꞌūꞌū mai ki a mātou. ꞌE, ka ai atu pē ira, ꞌina ꞌā a mātou kai no-noꞌi atu ꞌā e tahi meꞌe. Te meꞌe aŋa e mātou he haꞌaoromaꞌi i te taꞌatoꞌa nō ꞌati ꞌo taꞌe haŋa te nuꞌu mo haka roŋo i te roŋo riva-riva o ruŋa i te ⸤Kiritō⸥.
A kōrua e ꞌite rō ꞌana: te nuꞌu aŋa mo te ⸤Kona Haꞌamuri ꞌAtua⸥ mai ira e ravaꞌa era i te meꞌe mo rāua mo kai. Te auraꞌa: te kope aŋa ꞌi te kona tūtia ꞌanimare e kai era hai kiko o rā tūtia.
Pē ira te kope haka ꞌite o ruŋa i te ⸤roŋo riva-riva o te ꞌAtua⸥. ꞌĀꞌana mau ꞌā, paꞌi, i kī: hai rā meꞌe ana ravaꞌa mo kai.
ꞌE, ka ai atu e tano rō ꞌana a au mo no-noꞌi atu, ꞌina e tahi ōꞌoku mahana i no-noꞌi atu ki a kōrua, ꞌe taꞌe a au e pāpaꞌi atu ena mo vaꞌai mai o kōrua e tahi meꞌe. Mo vaꞌai mai o kōrua hai tara, e ko tano haka ꞌou a au mo kī pē nei ē: e haka ꞌite nei a au i te roŋo o te ꞌAtua taꞌe e ꞌauhau mai, ꞌe i hau rō atu i te tano mōꞌoku mo mate ꞌi te maruaki ki te taꞌe kī haka ꞌou pē ira.
Taꞌe he meꞌe mo teꞌo-teꞌo e haka ꞌite e oho nei o ruŋa i te roŋo o te ꞌAtua; he meꞌe mau ꞌā mo aŋa e au. ꞌE, ¡ko te ꞌaroha mo taꞌe aŋa ōꞌoku pē ira!
ꞌĀhani hai manaꞌu mau ꞌā ōꞌoku e aŋa nei, he tano ia mo ꞌauhau mai. ꞌE, mo ai he meꞌe mau ꞌā ꞌāꞌaku mo aŋa, e haꞌatura ꞌana ia a au ki te meꞌe kī mai e te ꞌAtua.
ꞌE i ai era pē nei, te ꞌauhau mōꞌoku he koa o te haka ꞌite o te oho i te roŋo riva-riva o te ꞌAtua taꞌe e ꞌauhau mai, te auraꞌa, ꞌina e tahi ꞌāꞌaku meꞌe no-noꞌi atu, ka ai atu e tano rō ꞌana a au mo aŋa pē ira.
A au ka taꞌe ꞌekaravo o te kope e tahi, ko haka ꞌekaravo ꞌana au i a au ki te taꞌatoꞌa mo ꞌata rahi o te taŋata haka moe i te manaꞌu ꞌi ruŋa i a Ietū.
E noho nei a au ꞌi roto i te ⸤hūrio⸥, he haka tere a au i a au pa he hūrio, ki ravaꞌa ai mo haka huri i te rāua manaꞌu ki ruŋa i a Ietū; te auraꞌa: mo hāpī ōꞌoku i te nuꞌu maꞌu i te haka tere iŋa ꞌa Mōtē, e haka tere takoꞌa a au i a au pē rāua, ka ai atu e ꞌite rō ꞌana a au: taꞌe hai haka tano ki te haka tere iŋa era o rāua e tano nei a au ki te mata o te ꞌAtua.
ꞌE mo ai ōꞌoku ꞌi roto i te nuꞌu taꞌe he hūrio taꞌe maꞌu i te haka tere iŋa ꞌa Mōtē, he haka tere takoꞌa a au i a au pē rāua, ki ravaꞌa ai i te rāveꞌa mo haka huri i te manaꞌu ki ruŋa i a Ietū. Ka ai atu pē ira, taꞌe a au e taꞌe haꞌatura ꞌā ki te roŋo o te ꞌAtua; e haka tano e oho ꞌana i te roŋo o te Kiritō.
ꞌE ꞌi te hora ōꞌoku ꞌi roto i te nuꞌu kai hio-hio ꞌā te rāua haka moe iŋa i te manaꞌu ꞌi ruŋa i a Ietū, he haka tere takoꞌa a au i a au pē rāua, mo haka hio-hio i te rāua manaꞌu ꞌi ruŋa i a Ietū. Te roa: e haka tere nei a au i a au pa he taꞌatoꞌa nō, he rāveꞌa e tahi mo haka eꞌa i te tētahi o rāua mai roto i te ūtuꞌa o te hara ꞌe mo ravaꞌa i te ora ꞌāpī ꞌina he hopeꞌa raꞌa vaꞌai e te ꞌAtua.
E aŋa nei a au i te meꞌe taꞌatoꞌa nei mo rahi mo oho o te nuꞌu haka moe i te rāua manaꞌu ꞌi ruŋa i te ⸤roŋo riva-riva o ruŋa i a Ietū⸥, ꞌe mo ai i a au ꞌe i te tētahi nuꞌu te meꞌe hōrea mai era e te ꞌAtua.
Ko ꞌite ꞌana a kōrua: ꞌi te ꞌāꞌati tahuti, taꞌatoꞌa e tahuti ena, ꞌe ki te kope mau nō e tahi e topa ena te meꞌe vaꞌai ꞌo te tuꞌu raꞌe. Pē ira kōrua ana meꞌe ꞌi te ara o te ꞌAtua: e haka ꞌuhu e oho mo aŋa i te meꞌe haŋa o te ꞌAtua, pa he kope haka ꞌuhu mo rē i te ꞌāꞌati, ki topa atu ai ki a kōrua te meꞌe vaꞌai e ia.
Te nuꞌu ꞌāꞌati e hāpaꞌo rō ꞌana i a rāua mo te hora o te ꞌāꞌati. E aŋa ena pē ira mo rē i te hei, ꞌe rā hei e hopeꞌa era he mae-mae. ꞌE, a tātou e aŋa nei mo ravaꞌa i te meꞌe te hauhaꞌa e ko kore ki te hora hopeꞌa.
ꞌO ira a au e aŋa nei i tāꞌaku aŋa pa he kope ꞌāꞌati te meꞌe manaꞌu mau nō he tuꞌu ki te kona haka mao o te ꞌāꞌati, ꞌe, takoꞌa, pa he kope moto ꞌina he haka māuꞌa i tōꞌona rima ana ava ki te rua.
ꞌIna a au he haꞌatiꞌa mo haka tere mai i a au e tōꞌoku hakari; ꞌāꞌaku te haka tere ꞌo viri a au ki roto i te meꞌe taꞌe tano pohe e tōꞌoku hakari ꞌe ꞌo taꞌe ravaꞌa e au, e te kope hāpī i te rua, i te meꞌe vaꞌai e te ꞌAtua.
ꞌI te ara oho o kuā Ietū ki Hērutarema, i hāhine era ki Vetefāhē ꞌe ki Vētānia, he kona o muri i te Maꞌuŋa o te ꞌŌrivo, he uŋa e Ietū e rua o tāꞌana nuꞌu hāpī
koia ko kī:  «Ka oho kōrua ki te kona o muꞌa era ai. Nā ꞌi ira e tahi muni e here rō ꞌā, kai eke ꞌā e te taŋata. Ka kume, ꞌai ka maꞌu rō mai.
Mo ꞌui atu e te nuꞌu mo aha e kume ena, e kī: “O te mātou Pūꞌoko Haka Tere ko Ietū i kī mai, ꞌe e ko roa he haka hoki atu”».
He oho ia rā nuꞌu, he takeꞌa i tū muni era ꞌi te ara e here rō ꞌā ꞌi muri i te ꞌōpani e tahi ꞌe he kume.
I takeꞌa era e te nuꞌu o tū kona era, he ꞌui: «¿E aha ꞌā kōrua? ¿He aha rā kōrua i kume ai i te muni?».
He pāhono e tū nuꞌu hāpī era pa he meꞌe kī era e Ietū, ꞌe he haꞌatiꞌa e rā nuꞌu mo toꞌo.
He maꞌu he oho i tū muni era, he puꞌa hai kahu o rāua, ꞌe he eke a Ietū.
Meꞌe rahi te taŋata i hēriki i te rāua kahu ꞌi te ara a te kona ka vari era a Ietū, ꞌe tētahi i hore-hore hai raupā miro i hēriki ai.
Te nuꞌu taꞌatoꞌa oho ꞌi muꞌa ꞌe ꞌi tuꞌa ōꞌona ꞌai e ohu e oho era:  «¡⸤Osana⸥!»  «¡Taŋata haꞌamaitai e te ꞌAtua te taŋata oho mai nei hai ꞌīŋoa ōꞌona!»
«¡Ka haꞌamaitai te ꞌAtua i a ia, he hakaara o te tātou tupuna ko ⸤Tāvita⸥, oho mai mo haka tere i a tātou!»  «¡Osana! ¡Ko te nui-nui i te ꞌAtua o te raŋi!».
He uru ia a Ietū ki Hērutarema ꞌe he oho ki te Kona Haꞌamuri ꞌAtua. He uꞌi he oho ka vari tahi rō. I oti era he eꞌa he oho ki Vētānia ananake ko tāꞌana hoꞌe ꞌahuru mā piti nuꞌu hāpī ꞌo te ai ko ahi-ahi ꞌana.
ꞌI te rua mahana ꞌi te hora eꞌa mai Vētānia, he maruaki a Ietū.
Mai kōnui i takeꞌa ai i te tumu pika e ai rō ꞌā te raupā. He haka hāhine he uꞌi ana ai te pika o ruŋa, ꞌe ꞌina e tahi meꞌe i ravaꞌa. He raupā mau nō te meꞌe o ruŋa; taꞌe, paꞌi, he ꞌāvaꞌe o te pika.
He kī e Ietū ki tū tumu pika era: «¡ꞌIna e ko kai haka ꞌou te taŋata i te pika o ruŋa ōꞌou!».  He ŋaroꞌa ia e tāꞌana nuꞌu hāpī.
I tuꞌu era ki Hērutarema, he uru a Ietū ki roto i te ⸤Kona Haꞌamuri ꞌAtua⸥ ꞌe he haꞌamata he tū-tute ki haho i te nuꞌu hoꞌo o roto. He toꞌo mai he huri i te ꞌamuramaꞌa taꞌatoꞌa o te nuꞌu taui moni, ꞌe pē ira takoꞌa ꞌā i te pepe o te nuꞌu hoꞌo pāroma,
ꞌe ꞌina he haꞌatiꞌa mo vari haka ꞌou o te nuꞌu a ira e tari rō ꞌana i te rāua meꞌe.
He haꞌamata ia a Ietū he hāpī: «Nā ꞌi ruŋa i te ⸤Pāpaꞌi Moꞌa⸥ e hāꞌaki ena te vānaŋa o te ꞌAtua pē nei ē: “Tōꞌoku hare e kī rō: ‘he hare mo pure mo te hau taꞌatoꞌa’”, ꞌe ko haka riro ꞌā e kōrua he ꞌana o te toke-toke».
I ŋaroꞌa era i te meꞌe nei e te nuꞌu ⸤oromatuꞌa ra-rahi⸥ ꞌe e te nuꞌu ⸤maꞌori o te haka tere hūrio⸥, he uꞌi i te rāveꞌa mo tiŋaꞌi mo haka mate i a Ietū. A rāua, paꞌi, e riꞌa-riꞌa rō ꞌana ꞌo te ai he haka roŋo te taŋata i te meꞌe hāpī e Ietū.
I pō era he eꞌa haka ꞌou a Ietū koia ko tāꞌana nuꞌu hāpī mai Hērutarema.
ꞌI te pōꞌā o te rua mahana, he vari a kuā Ietū a muri i tū tumu pika era, he takeꞌa ko paka-paka tahi ꞌā ꞌātā ki te aka.
He manaꞌu a Pētero ki tū meꞌe kī era e Ietū, ꞌe he kī:  —E te Maꞌori, ka uꞌi rā tū tumu pika tohu era e koe; ko paka-paka tahi ꞌā.
He kī e Ietū:  —E haka moe te kōrua manaꞌu ꞌi ruŋa i te ꞌAtua.
ꞌĪ a au he kī atu: te kope kī ki te maꞌuŋa nei: “¡Ka oho koe mai nā, ka rere ki roto i te vaikava!”, mo taꞌe ꞌaka-ꞌaka o rā kope ꞌe mo ⸤haka moe i te manaꞌu⸥ ꞌi ruŋa i te ꞌAtua he topa rā meꞌe kī era, pē ira mau ꞌā ka topa era.
ꞌO ira ꞌī a au he kī atu: te meꞌe taꞌatoꞌa no-noꞌi e kōrua hai pure, e manaꞌu: nā ko ai ꞌā i a kōrua rā meꞌe ꞌe he vaꞌai atu.
»Hora ena o kōrua e pure ꞌā, e haka rehu kōrua ꞌi raꞌe i te meꞌe tano aŋa atu e te rua, ki haka kore ai e te Matuꞌa o te raŋi i te kōrua hara. [
Mo taꞌe haka rehu o kōrua i te hape o te rua, pē ira takoꞌa ꞌā te Matuꞌa o te raŋi ka taꞌe haka rehu ena i te kōrua hara.]
He tuꞌu haka ꞌou a kuā Ietū ki Hērutarema. E haꞌere nō ꞌana a Ietū ꞌi te Kona Haꞌamuri ꞌAtua, he haka hāhine te nuꞌu oromatuꞌa ra-rahi, te nuꞌu maꞌori o te haka tere hūrio ꞌe pē ira ꞌā te nuꞌu pūꞌoko haka tere hūrio.
He ꞌui ki a Ietū:  —¿ꞌA ꞌai i vaꞌai atu i te parau mo aŋa ōꞌou i te ŋā meꞌe ena e koe e aŋa ena?
He kī e Ietū:  —ꞌĪ a au he ꞌui takoꞌa atu: ¿ꞌA ꞌai i uŋa mai i a Iovani mo ⸤papatito⸥, o te ꞌAtua ꞌo o te taŋata? Mo pāhono mai o kōrua, he kī atu e au hai parau o ꞌai a au e aŋa nei.
—
He haꞌamata rā nuꞌu he tātake ki a rāua ꞌā e kī era: «Mo kī e tātou: o te ꞌAtua i uŋa mai, pē nei ka kī mai era: “¿He aha ia a kōrua i taꞌe haka roŋo ai i tāꞌana vānaŋa?”.
ꞌE, takoꞌa, e ko tano tātou mo kī: o te taŋata i uŋa mai».  Rā nuꞌu ra-rahi era, paꞌi, e riꞌa-riꞌa rō ꞌā ꞌi te taŋata ꞌo te ai te nuꞌu taꞌatoꞌa e manaꞌu era he perofeta a Iovani.
He pāhono ia ki a Ietū:  —Kai ꞌite a mātou.  He kī e Ietū:  —ꞌIna takoꞌa ia a au e ko kī atu ꞌa ꞌai i vaꞌai mai i te parau mo aŋa i te meꞌe aŋa e au.
He ꞌite ia te nuꞌu ⸤ꞌāpōtoro⸥ ananake ko te nuꞌu ⸤hūrio⸥ ⸤haka moe i te manaꞌu⸥ ꞌi ruŋa i a Ietū o Hūrea i tū parau ꞌāpī era: te nuꞌu taꞌe he hūrio ko toꞌo ꞌā ꞌe ko maꞌu takoꞌa ꞌā mo rāua i te vānaŋa o te ꞌAtua.
I hoki haka ꞌou era a Pētero ki Hērutarema, he ture e te tētahi hūrio haka moe i te manaꞌu ꞌi ruŋa i a Ietū.
He ꞌui:  —¿He aha rō koe i oho i uru ai ki roto i te hare o te nuꞌu taꞌe he hūrio, ꞌe i kai ai ꞌi muri?
He ꞌaꞌamu ia e Pētero mai te haꞌamata o tū meꞌe taꞌatoꞌa topa era:
—ꞌI Hope a au e pure ꞌā i takeꞌa ai e au i te meꞌe haka takeꞌa mai e te ꞌAtua: he meꞌe tuꞌu pa he tāvana e here-here rō ꞌā a ha-hā pini hai taura ka topa mai mai ruŋa i te raŋi ki tū kona era ꞌi ira a au.
He uꞌi riva-riva a au ki te meꞌe ꞌi roto, he takeꞌa mai taꞌatoꞌa nō huru o te ꞌanimare, ki te haka tere iŋa o tātou, e ko tano mo kai.
ꞌE he ŋaroꞌa e au i te reꞌo ka kī mai: “E Pētero, ka eꞌa ki ruŋa, ka tiŋaꞌi e tahi o te ŋā ꞌanimare ena, ꞌai ka kai rō”.
»He pāhono e au: “Kai kai ꞌana a au i te meꞌe taꞌe haꞌatiꞌa ki a mātou ki te hūrio mo kai”.
»I oho era he vānaŋa haka ꞌou mai tū reꞌo era mai te raŋi: “Te meꞌe kī atu e te ꞌAtua e tano rō ꞌā, taꞌe mo kī e koe he meꞌe taꞌe tano”.
»E toru topa iŋa o te meꞌe nei. I oti era he ŋaro mau rō ꞌai ki te raŋi.
ꞌI rā hora i tuꞌu atu ai ki te hare ꞌi ira a au te ŋāŋata hoko toru uŋa mai ki a au mai Tētārea.
O te ⸤Vārua Maitai⸥ i kī mai: “ꞌIna ko ꞌaka-ꞌaka tuꞌu manaꞌu. Ka oho koe ꞌi muri i te ŋāŋata ena”. I oho rō atu ꞌi muri i a au te ŋā taina nei hoko ono.  »I tuꞌu era ki Tētārea he uru a mātou ki roto i te hare o te taŋata ꞌāꞌana i uŋa atu ki a au.
He ꞌaꞌamu mai pē hē a ia i takeꞌa ai ꞌi roto i tōꞌona hare i te merahi e tahi e māroa rō ꞌā ꞌai ka kī ki a ia: “Ka uŋa hai taŋata ki te kona era ko Hope mo kī ki a Tīmona, kī takoꞌa ko Pētero, mo oho mai.
Māꞌana e kī atu pē hē a koe ꞌe te nuꞌu taꞌatoꞌa o tuꞌu hare ana eꞌa mai te ūtuꞌa o te hara ꞌe ana ravaꞌa i te ora ꞌāpī ꞌina he hopeꞌa raꞌa vaꞌai e te ꞌAtua”.
»I haꞌamata i vānaŋa era a au, he turu mai te Vārua Maitai ki ruŋa i a rāua pa he topa iŋa mai era ki ruŋa i a tātou ꞌi muꞌa ꞌā.
He topa mai ia te manaꞌu ki tū meꞌe kī mai era e Ietū: “He aŋi mau ꞌā a ⸤Iovani⸥ e ⸤papatito⸥ era hai vai, ꞌe a kōrua he papatito e te ꞌAtua hai Vārua Maitai”.
»Mo ai ia ko vaꞌai takoꞌa ꞌana e te ꞌAtua ki te nuꞌu era i te meꞌe vaꞌai mai e ia ki a tātou, ki te hūrio haka moe i te manaꞌu ꞌi ruŋa i a Ietū Kiritō, ¿ko ai a au mo haka noho i te meꞌe aŋa e te ꞌAtua?
I ŋaroꞌa era e te taina taꞌatoꞌa o Hērutarema i te ŋā meꞌe nei, ꞌina kai ai haka ꞌou te vānaŋa mo kī ꞌe he haꞌamata he haka nui-nui i te ꞌAtua e kī era: «¡Ko te riva i te ꞌAtua i vaꞌai takoꞌa ai ki te nuꞌu taꞌe he hūrio i te rāveꞌa mo huri o te manaꞌu ki a ia ꞌe mo ravaꞌa e rāua i te ora ꞌāpī ꞌina he hopeꞌa raꞌa!».
ꞌI te kimi mo tōtōā i te nuꞌu haka moe i te manaꞌu ꞌi ruŋa i a Ietū ki oti mai te mate era o ꞌĒteva, i maraŋa ai mai Hūrea te tētahi o rā nuꞌu ki Fenitia, ki te motu ko Tīpere ꞌe ki Antiokia. ꞌI rā ŋā kona i haka ꞌite i oho ai i te ⸤roŋo riva-riva o te ꞌAtua⸥ ki te nuꞌu hūrio nō.
Ka ai atu pē ira, tētahi nuꞌu o Tīpere ꞌe o Tīrene haka moe i te manaꞌu ꞌi ruŋa i a Ietū, i tuꞌu era ki Antiokia, he haka ꞌite he oho takoꞌa i te roŋo riva-riva o ruŋa o Ietū Kiritō ki te nuꞌu taꞌe he hūrio.
ꞌI ruŋa i rā nuꞌu tuꞌu era te pūai o te ꞌAtua, ꞌe meꞌe rahi nuꞌu o ira i haka rē i te haka tere iŋa o rāua ꞌe he haka moe i te manaꞌu ꞌi ruŋa i a Ietū.
I ꞌite era i rā parau ꞌāpī e te nuꞌu o Hērutarema haka moe i te manaꞌu ꞌi ruŋa i a Ietū, he uŋa i a Verenāvē ki Antiokia.
I tuꞌu era he takeꞌa pē hē i haꞌamaitai ai e te ꞌAtua i rā nuꞌu. He toꞌo rō atu ꞌai te koa ꞌe he haka haŋu he oho i rā nuꞌu mo haka hio-hio mo oho nō i te manaꞌu ꞌi ruŋa i a Ietū.
A Verenāvē he taŋata riva, ko ꞌī ꞌana e te pūai o te Vārua Maitai ꞌe e haka moe rahi rō ꞌana i te manaꞌu ꞌi ruŋa i a Ietū. ꞌO ira meꞌe rahi haka ꞌou nuꞌu i haka moe takoꞌa i te manaꞌu ꞌi ruŋa i a Ietū.
Mai Antiokia i oho ai a Verenāvē kimi i a Sauro ꞌi Taraso.
I ravaꞌa era he hoki ararua ki Antiokia. ꞌI ira i noho ai e tahi matahiti ꞌi muri i te nuꞌu haka moe i te manaꞌu ꞌi ruŋa i a Ietū e hāpī ꞌana meꞌe rahi nō atu nuꞌu. ꞌE, ꞌi ira ꞌi Antiokia, i nape iho ai i te nuꞌu hāpī ꞌa Ietū he ⸤kiritiano⸥.
ꞌI rā ŋā mahana, i oho ai te tētahi nuꞌu perofeta mai Hērutarema ki Antiokia.
E tahi o roto o rāua te ꞌīŋoa ko Ākapo, hai pūai o te Vārua Maitai, i eꞌa i kī ai e topa rō te oŋe ꞌi te henua taꞌatoꞌa. Te ꞌati nei i topa ai ꞌi te taꞌu o te ꞌariki rōmano ko Karaurio.
Te nuꞌu haka moe i te manaꞌu ꞌi ruŋa i a Ietū o Antiokia he haŋa mo hāꞌūꞌū ki te taina o Hūrea hai tara ai nō o rāua.
Pē ira i aŋa ai, ꞌe he vaꞌai i tū tara era ki te rima o Verenāvē ararua ko Sauro mo maꞌu mo vaꞌai ki te nuꞌu pūꞌoko haka tere o te nūnaꞌa taŋata haka moe i te manaꞌu ꞌi ruŋa i a Ietū o Hūrea.
E manaꞌu kōrua i a mātou i te nuꞌu haka ꞌite i te ⸤roŋo riva-riva o te ꞌAtua⸥ pa he tāvini nō o te ⸤Kiritō⸥ uŋa mo haka ꞌite i te meꞌe manaꞌu e te ꞌAtua mo aŋa taꞌe haka ꞌite mai ꞌi muꞌa ꞌā.
Ko ꞌite ꞌana e kōrua: te taŋata ki a ia e vaꞌai ena i te aŋa e haka tano tahi i te meꞌe kī mo aŋa.
ꞌE a au, ꞌina he tapa atu i te vānaŋa kī e kōrua ꞌe e te tētahi nuꞌu hoki ko tano ꞌā ꞌo kai tano tāꞌaku meꞌe aŋa. ꞌĀtā a au mau nei ꞌā ꞌina he kī i te tano ꞌe i te taꞌe tano o tāꞌaku meꞌe aŋa.
ꞌE, ka ai atu ꞌina he manaꞌu ōꞌoku he tuhi mai ko aŋa ꞌana a au i te meꞌe taꞌe tano, te haꞌaauraꞌa o te meꞌe era taꞌe ꞌō pē nei ē: ꞌina mau ꞌana pēaha ōꞌoku hape. Te kope mau nō, paꞌi, mo kī i te tano ꞌe i te taꞌe tano o tāꞌaku meꞌe aŋa he Pūꞌoko Haka Tere o tātou ko Ietū Kiritō.
ꞌO ira, e haka kore te kōrua kī i te tano ꞌe i te taꞌe tano o te meꞌe aŋa e te rua. Ki tiaki tātou ki te hoki iŋa mai o te Kiritō. Māꞌana e haka ꞌite mai i te manaꞌu o te taŋata taꞌe ꞌite e te rua ꞌe he haka aŋi-aŋi mai he aha i manaꞌu ai pē ira. ꞌI rā hora e ture rō ꞌe e haꞌahana-hana rō e te ꞌAtua i te taꞌatoꞌa tano ki te rāua meꞌe i aŋa.
E te taina, mo te kōrua riva-riva i vānaŋa i haꞌaauraꞌa atu ai au o ruŋa i a māua ko ꞌĀporo mo ꞌite o kōrua mo haka tere nō i a kōrua hai meꞌe hāꞌaki ꞌi ruŋa i te ⸤Pāpaꞌi Moꞌa⸥, ꞌo haka paka kōrua i te kope e tahi ꞌe ꞌo taꞌe haka au i te rua.
¿ꞌA ꞌai koe i kī i hau rō atu koe ki te rua? ꞌIna e tahi meꞌe ena ꞌāꞌau i taꞌe ai o te ꞌAtua i vaꞌai atu. ꞌE ꞌi te ai pē ira, ¿he aha ia koe e teꞌo-teꞌo ena ꞌe e haka tuꞌu ena pa he meꞌe ena ē: te meꞌe i a koe hai koe mau ꞌā e ai ena?
Te huru, e manaꞌu ena kōrua ꞌina he meꞌe toe mo ꞌite o ruŋa i te ꞌAtua ꞌe i a kōrua te meꞌe taꞌatoꞌa vaꞌai e te ⸤Vārua Maitai⸥ mo aŋa i tāꞌana aŋa. Te huru takoꞌa, e manaꞌu ena kōrua a kōrua he ꞌariki ꞌe ꞌina e tahi meꞌe haŋa toe mo vaꞌai atu e mātou. ¡Pē hiva ꞌana ꞌō he parautiꞌa he ꞌariki a kōrua mo haka tere o tātou ananake!
E tuꞌu takoꞌa rō ꞌana pe he meꞌe ena ē: te ꞌAtua ko haka rē ꞌana i a mātou i te ꞌāpōtoro, pa he meꞌe hopeꞌa, haka ūtuꞌa mo mate ꞌi roto i te koro nui-nui e tahi mo mātaꞌi-taꞌi o te merahi ꞌe o te taŋata taꞌatoꞌa.
E manaꞌu ena te nuꞌu o te ao nei he maꞌa-maꞌa a mātou ꞌo te aŋa ki te Kiritō, ꞌe a kōrua e manaꞌu ena: ꞌo te ai a kōrua o te Kiritō he nuꞌu mārama-rama. Ki te manaꞌu takoꞌa o te nuꞌu o te ao nei he nuꞌu taꞌe pūai a mātou, ꞌe a kōrua e manaꞌu ena he nuꞌu pūai kōrua. Te nuꞌu o te ao e taꞌe haka au rō ꞌana i a mātou, ꞌe ki a kōrua e moꞌa atu ena.
ꞌĀtā ki ꞌaŋarīnā e ŋaroꞌa rō ꞌana e mātou te maruaki ꞌe te pohe ki te vai. E kore rō ꞌana te mātou kahu mo uru, e tōtōā rō mai ꞌana e te nuꞌu, e kore rō ꞌā te mātou kona mo noho
ꞌe e rohi-rohi rō ꞌana ꞌi te aŋa iŋa. E taro-taro mai ena e te nuꞌu, hai haꞌamaitai e haka hoki nei e mātou; ꞌe e tute mai ena mo tōtōā, he haꞌaoromaꞌi e mātou.
E reo-reo ena o ruŋa i a mātou, hai vānaŋa riva-riva e mātou e pāhono ena. ꞌE ꞌātā ki ꞌaŋarīnā, e haꞌariro ena i a mātou e te nuꞌu pa he iŋo-iŋo ꞌe pa he meꞌe hopeꞌa o te taꞌe hauhaꞌa.
Te meꞌe nei e au e pāpaꞌi atu ena taꞌe mo haka haꞌamā i a kōrua, mo haka tī-tika i te kōrua manaꞌu, pa he ŋā poki haŋa rahi ꞌāꞌaku.
Ka rahi atu te nuꞌu hāpaꞌo ꞌe hāpī i a kōrua pa he ⸤kiritiano⸥, e tahi mau nō kope pa he matuꞌa tane o kōrua ko au. ꞌĀꞌaku, paꞌi, i haka ꞌite raꞌe atu i te ⸤roŋo riva-riva o ruŋa i a Ietū Kiritō⸥, ꞌe i kī atu mo ⸤haka moe i te manaꞌu⸥ ꞌi ruŋa i a ia mo ai o kōrua ꞌāꞌana.
ꞌO ira ꞌī a au he ani atu: e haka tano te kōrua manaꞌu ꞌe te kōrua noho iŋa pē au.
Mo te ŋā meꞌe nei i uŋa atu ena au i a Timoteo mo hāꞌūꞌū atu i a kōrua. A ia pa he poki haŋa rahi ꞌāꞌaku taꞌe haka rē ki te hora hopeꞌa i te aŋa o te ꞌAtua. Māꞌana e haka manaꞌu atu i tōꞌoku haka tere iŋa pa he kope haka moe i te manaꞌu ꞌi ruŋa i a Ietū Kiritō. Tōꞌoku haka tere iŋa, paꞌi, e tano rō ꞌā ki tāꞌaku meꞌe mau nei ꞌā e hāpī e oho nei ki te nūnaꞌa taŋata haka moe i te rāua manaꞌu ꞌi ruŋa i a Ietū o te kona taꞌatoꞌa vari ōꞌoku.
Ko ꞌite ꞌana a au: tētahi o roto i a kōrua nā e haka paka ꞌana i a rāua ꞌi te meꞌe era e manaꞌu ena e ko hoki atu au e ko uꞌi i a kōrua.
ꞌE, mo haŋa o te ꞌAtua, e ko roa hia he tuꞌu atu a au. ꞌI rā hora ka uꞌi nei a au: e pūai rō ꞌana a rāua ꞌo he haka kē nō mo vānaŋa te rāua meꞌe.
Te haka tere iŋa o te ꞌAtua ꞌi roto i te tātou māhatu e ꞌite ena taꞌe hai vānaŋa, hai pūai mau era ꞌā ōꞌona haka huri i te tātou manaꞌu ꞌe i te tātou noho iŋa mo aŋa i tāꞌana meꞌe haŋa.
¿He aha ia te kōrua meꞌe haŋa: he oho atu ōꞌoku haka ūtuꞌa i a kōrua, ꞌo he oho atu he uꞌi i a kōrua hai koa ꞌe hai haŋa?
He oho ia a Pauro ki Reve ꞌe mai ira ki Rītara. ꞌI Rītara i māhani ai ki te taŋata ⸤haka moe i te manaꞌu⸥ ꞌi ruŋa i a Ietū te ꞌīŋoa ko Timoteo. A ia he poki o te viꞌe ⸤hūrio⸥ haka moe i te manaꞌu ꞌi ruŋa i a Ietū ꞌe tōꞌona matuꞌa tane he ⸤kirieko⸥.
Te taina o Rītara ꞌe o Īkōnio e vānaŋa riva-riva rō ꞌana o ruŋa i a Timoteo.
He haŋa ia e Pauro mo maꞌu ꞌi muri i a rāua. ꞌI raꞌe i haka tāpaꞌo ai i a Timoteo hai tāpaꞌo iŋa hūrio, he hore i te kiri o te kinoŋa, ꞌo riri te nuꞌu hūrio o te kona o rāua ka tuꞌu era. A rā nuꞌu, paꞌi, ko ꞌite ꞌā: te matuꞌa tane o Timoteo he kirieko.
ꞌI te kona taꞌatoꞌa tuꞌu o kuā Pauro, he haka ꞌite he oho ki te taina i te meꞌe kī e te ⸤ꞌāpōtoro⸥ ꞌe e te nuꞌu pūꞌoko haka tere o Hērutarema.
ꞌE te nuꞌu haka moe i te manaꞌu ꞌi ruŋa i a Ietū o rā ŋā kona ia, pe te ꞌata hio-hio nō te manaꞌu, ꞌe paurō te mahana pe te ꞌata rahi nō e oho era.
ꞌI te taꞌe haꞌatiꞌa e te ⸤Vārua Maitai⸥ mo haka ꞌite i te ⸤roŋo riva-riva o te ꞌAtua⸥ ꞌi te ŋā kona era o ꞌĀtia, he vari a kuā Pauro a te ŋā kona era o Firihia ꞌe o Karatia,
ꞌe he tuꞌu ki te tītaꞌa henua o Mītia. Mai ira i manaꞌu ai mo oho ki te ŋā kona era o Vītīnia, ꞌe ꞌina kai haꞌatiꞌa takoꞌa e te Vārua Maitai.
ꞌO ira i taꞌe hipa ai a ira.  He oho ia ananake a Mītia ꞌe he tuꞌu ki Toroare, he kona ꞌi ira te ꞌuahu nui-nui.
ꞌE ꞌi te pō e tahi i takeꞌa ai e Pauro i te meꞌe i haka takeꞌa e te ꞌAtua: he taŋata o te kona ko Mātērōnia e māroa rō ꞌana ꞌai ka ani ki a ia: «Ka oho mai koe ki Mātērōnia ka hāꞌūꞌū mai ki a mātou».
I takeꞌa era e Pauro i rā meꞌe, he ꞌaꞌamu mai ꞌe he haka riva-riva a mātou mo oho ki Mātērōnia, he ꞌite e mātou e kī mai ꞌana te ꞌAtua mo oho mo haka ꞌite i tāꞌana roŋo riva-riva ꞌi ira.
ꞌI Toroare i eke ai a mātou ki ruŋa i te pahī, ꞌe he oho tī-tika ki te motu ko Tamotaratia. ꞌI te rua mahana i reva ai ki Nēāpori.
Mai ira i oho ai ki Fīripo, he kona hōnui o te rōmano ꞌi Mātērōnia. Mahana taꞌe rahi te mātou mahana noho ꞌi ira.
I tano era te ⸤mahana haka ora⸥, he eꞌa a mātou he oho ki haho o Fīripo ki te taha-taha o te rio, he ꞌite o mātou he kona pure o te hūrio. He noho ia a mātou ꞌi ira, he vānaŋa o ruŋa i te roŋo riva-riva o te ꞌAtua ki te ŋā viꞌe taka-taka atu.
E tahi o rā ŋā viꞌe te ꞌīŋoa ko Riria o te kona ko Tiatira; tāꞌana aŋa he hoꞌo kahu hopeꞌa o te riva-riva kōrore moana ꞌapa mea. Te viꞌe nei viꞌe haꞌamuri ki te ꞌAtua. E haka roŋo nō ꞌā rā viꞌe ki a Pauro, i haka māꞌeha ai e te ꞌAtua i tōꞌona manaꞌu mo aŋi-aŋi i te auraꞌa o rā vānaŋa ꞌe mo haka moe i te manaꞌu ꞌi ruŋa i a Ietū.
I haka ⸤papatito⸥ rō i a ia ananake ko te nuꞌu taꞌatoꞌa o tōꞌona hare. I oti era he kī mai: «Mo ai a au he viꞌe haka moe parautiꞌa i te manaꞌu ꞌi ruŋa i a Ietū mo kōrua, ka oho mai ia kōrua ka noho ꞌi tōꞌoku hare». He haka koni he oho mai ꞌātā ka oho rō a mātou ꞌi muri.
E tahi mahana, e oho nō ꞌana a mātou ki tū kona era mo pure, he piri mai e tahi poki vahine ꞌāpī, he ꞌekaravo, ko uru ꞌana e te tātane. O rā tātane te haka ꞌite ki rā poki he aha te meꞌe mo topa. ꞌE hai meꞌe haka ꞌite e rā poki ki te nuꞌu ꞌauhau ki a ia, e ravaꞌa era meꞌe rahi moni mo te nuꞌu ꞌāꞌana rā ꞌekaravo.
Te aŋa o nei poki he oho mai ꞌi tuꞌa o mātou ko kuā Pauro koia ko ohu: «¡Te ŋāŋata nei he tāvini o te ꞌAtua, kope haka tere i te meꞌe taꞌatoꞌa o te ao. E haka ꞌite atu ꞌā i te ara mo eꞌa o kōrua mai roto i te ūtuꞌa o te hara ꞌe mo ravaꞌa i te ora ꞌāpī ꞌina he hopeꞌa raꞌa vaꞌai e te ꞌAtua!».
Meꞌe rahi mahana e ohu-ohu era ꞌātā ka ꞌeꞌete rō te manava o Pauro. He teka ia he kī ki te tātane o roto o tū poki era: «¡Hai ꞌīŋoa o Ietū Kiritō he kī atu au: ka eꞌa koe mai roto i te poki ena!». ꞌI tū hora mau era ꞌā he eꞌa tū tātane era mai roto.
Te nuꞌu haka aŋa i rā poki, i uꞌi era ꞌina he rāveꞌa toe mo ravaꞌa haka ꞌou e rāua i te moni hai rā poki, he ꞌa-ꞌaru i a Pauro ararua ko Tira, he maꞌu ki muꞌa o te nuꞌu ra-rahi ꞌi te kona taka-taka o te taŋata,
ꞌe ki muꞌa o te nuꞌu pūꞌoko o te hare ture he kī: «Te ŋā hūrio nei e haka mira-mira ꞌana i te tātou kāiŋa,
ꞌe e hāpī ꞌana i te haka tere iŋa kē taꞌe haꞌatiꞌa mo aŋa e tātou e te rōmano».
He peꞌe te taŋata taꞌatoꞌa ki rā nuꞌu era o rāua rā ꞌekaravo mo tōtōā i a Pauro ararua ko Tira. Tū nuꞌu pūꞌoko haka tere era o te hare ture he ihi-ihi i te kahu o kuā Pauro ꞌe he kī mo tiŋaꞌi hai ꞌuaka.
I oti era te tiŋaꞌi, he maꞌu he puru ꞌi roto i te hare maꞌuꞌaurī, ꞌe he kī ki te pūꞌoko o te hare maꞌuꞌaurī mo ꞌauario riva-riva.
I kī era i te meꞌe nei, he maꞌu e tū taŋata era he puru ꞌi te kona hopeꞌa o te raro nui o roto i te hare maꞌuꞌaurī ꞌai ka ha-haꞌo i te vaꞌe o kuā Pauro ki roto i te meꞌe i aŋa hai miro ꞌo mākenu-kenu.
Pe te ꞌahuru mā piti o te pō, e pure ꞌe e hīmene nō ꞌā a Pauro ararua ko Tira ki te ꞌAtua ꞌe te tētahi nuꞌu puru e haka roŋo ꞌana ki a rāua,
he haꞌamata he mākenu-kenu te henua ꞌe he rurū tū hare maꞌuꞌaurī era. ꞌI rā hora ꞌā he ha-hata tahi te ꞌōpani ꞌe he pākoꞌo-koꞌo te vivi mai ruŋa i te nuꞌu puru taꞌatoꞌa.
I ꞌara era te pūꞌoko o te hare maꞌuꞌaurī, ꞌe i takeꞌa era ko ha-hata tahi ꞌā te ꞌōpani, he kume i tāꞌana hoe mo tiŋaꞌi i a ia ꞌi te manaꞌu ko tē-tere tahi ꞌā te nuꞌu puru.
He ohu ia e Pauro: «¡ꞌIna koe ko tiŋaꞌi i a koe; ꞌī a mātou taꞌatoꞌa ꞌi ꞌā!».
He kī e tū taŋata era ki te nuꞌu ꞌauario mo vaꞌai i te mōrī. I tahuti i uru ai e rurū rō ꞌā ꞌi te riꞌa-riꞌa, he tū-turi a te vaꞌe o Pauro ararua ko Tira.
He toꞌo i a rāua mai roto i tū kona hopeꞌa era o te raro nui ꞌe he ꞌui:  —¿He aha tāꞌaku meꞌe mo aŋa mo eꞌa mai roto i te ūtuꞌa o te hara?
He pāhono e kuā Pauro:  —Mo haka moe kōrua i te manaꞌu ꞌi ruŋa i a Ietū, he eꞌa a koe ꞌe te nuꞌu o tuꞌu hare mai roto i te ūtuꞌa o te hara ꞌe he ravaꞌa i te ora ꞌāpī ꞌina he hopeꞌa raꞌa vaꞌai e te ꞌAtua.
He vānaŋa ia e Pauro ararua ko Tira o ruŋa o te roŋo riva-riva o te ꞌAtua ki tū taŋata era ꞌe ki te nuꞌu taꞌatoꞌa o tōꞌona hare.
ꞌI rā pō mau ꞌā he haka hopu e rā taŋata i te more o Pauro ꞌe o Tira, ꞌe he haka papatito i a ia ꞌe i te nuꞌu taꞌatoꞌa o tōꞌona hare.
I oti era he vaꞌai hai kai. Rā taŋata ananake ko tū nuꞌu taꞌatoꞌa era ko koa atu ꞌana ꞌo te haka moe i te manaꞌu ꞌi ruŋa i te ꞌAtua.
ꞌI te rua mahana ꞌi te pōꞌā, he uŋa e te nuꞌu pūꞌoko haka tere o te hare ture i te ꞌauario mo kī ki te taŋata pūꞌoko o te hare maꞌuꞌaurī mo haka eꞌa i a Pauro ararua ko Tira.
He kī e tū taŋata era ki a Pauro: «Ko uŋa mai ꞌana e te nuꞌu pūꞌoko haka tere o te hare ture mo haka eꞌa i a kōrua. ꞌO ira, ka eꞌa kōrua ka oho».
He kī ia e Pauro ki tū nuꞌu era:  «Ena, i toꞌo nō mai i a māua i te rōmano, he haka tiŋaꞌi ꞌi muꞌa o te taŋata taꞌatoꞌa kai aŋa hia mai e tahi ture, he haka puru ꞌi roto i te hare maꞌuꞌaurī; ꞌe, ¿ꞌi te hora ena ko haŋa ꞌā mo haka eꞌa kiva-kiva? E ko eꞌa a māua. Ka oho mai e rāua mau ꞌā ka kī mai».
He haka ꞌite e te ꞌauario i tū meꞌe era ki te nuꞌu pūꞌoko haka tere o te hare ture. I ꞌite era e rā nuꞌu he rōmano a kuā Pauro, he riꞌa-riꞌa rō atu ꞌai.
He oho he kī e rā nuꞌu ki a Pauro ararua ko Tira mo haka rehu i tū meꞌe aŋa era e rāua. He haka eꞌa ia mai roto i te hare maꞌuꞌaurī ꞌe he ani mo oho rō ꞌai mai Fīripo.
I eꞌa era a Pauro ararua ko Tira, he oho ki te hare o tū viꞌe era ko Riria. I oti era te uꞌi, te haka koa, ꞌe te haka haŋu i te nuꞌu taina o rā hare, he eꞌa he oho mai Fīripo.
E vānaŋa nō ꞌana a Pētero ararua ko ⸤Iovani⸥ ꞌi tū kona era i tuꞌu ai te nuꞌu ⸤oromatuꞌa⸥ ananake ko te kape o te mūtoꞌi o te ⸤Kona Haꞌamuri ꞌAtua⸥ ꞌe he nuꞌu ⸤saruseo⸥.
Ko riri atu ꞌana ananake mo kuā Pētero ꞌo te hāpī ꞌe ꞌo te kī ki te nuꞌu: te ora o te taŋata mai te mate ko haka takeꞌa ꞌana hai haka ora e te ꞌAtua i a Ietū.
He ꞌa-ꞌaru ia i a Pētero ararua ko Iovani ꞌe, ꞌi te meꞌe era ko ahi-ahi ꞌana, he maꞌu he puru ꞌi roto i te hare maꞌuꞌaurī ꞌātā ki te rua mahana.
O te nuꞌu haka roŋo i te rāua vānaŋa nuꞌu rahi i ⸤haka moe i te manaꞌu⸥ ꞌi ruŋa i a Ietū. Pē ira i ꞌata rahi ai rā nuꞌu; mo tataku i te ŋāŋata nō he hāhine ki te pae taꞌutini.
ꞌI te rua mahana i taka-taka tahi ai ꞌi Hērutarema te nuꞌu i a rāua te kī iŋa hopeꞌa o te haka tere ⸤hūrio⸥, te nuꞌu pūꞌoko haka tere ꞌe te nuꞌu maꞌori o te rāua haka tere iŋa.
ꞌI rā kona a ꞌĀnā, he oromatuꞌa hopeꞌa o te ra-rahi, a Kaifā, a Iovani, a Arehantaro ꞌe te tētahi huaꞌai o te oromatuꞌa hopeꞌa o te ra-rahi.
He uŋa mo maꞌu i a Pētero ararua ko Iovani ki muꞌa o rāua ꞌe he ꞌui:  —¿Hai ꞌīŋoa ꞌe hai mana o ꞌai a kōrua i aŋa ai i te meꞌe ena?
He pāhono e Pētero, ko ꞌī ꞌā e te pūai o te ⸤Vārua Maitai⸥:  —E te nuꞌu ra-rahi ꞌe e te nuꞌu pūꞌoko haka tere o Itaraera ē:
a kōrua e ꞌui mai ꞌā o ruŋa o te meꞌe riva-riva aŋa ki te taŋata vaꞌe rehe-rehe nei mo ꞌite o kōrua pē hē i ora ai.
ꞌĪ a māua he kī atu ꞌi muꞌa i a kōrua ꞌe ꞌi muꞌa i te taŋata taꞌatoꞌa o Itaraera: te taŋata nei e māroa atu ena ꞌi muꞌa o kōrua i ora ai hai ꞌīŋoa o Ietū Kiritō o Nātāreta tiŋaꞌi e kōrua ꞌi ruŋa i te tātaurō, ꞌe haka ora e te ꞌAtua mai te mate.
»A Ietū ko te māꞌea taꞌe haŋa era e kōrua e te nuꞌu aŋa hare, ꞌe, hora nei, ko riro ꞌana he māꞌea matuꞌa haka noho i te hare.
Te eꞌa mai roto i te ūtuꞌa o te hara ꞌe te ai o te ora ꞌāpī ꞌina he hopeꞌa raꞌa vaꞌai e te ꞌAtua, mai i a Ietū mau nō ana ravaꞌa. Te ꞌAtua, paꞌi, ꞌina kai vaꞌai ki te rua kope i te aŋa nei.
I takeꞌa era e tū nuꞌu ra-rahi era i te haka kē o Pētero ararua ko Iovani e vānaŋa era, ꞌe i ꞌite era he nuꞌu ꞌina he hāpī, he māere ananake ꞌe he aŋi-aŋi: he nuꞌu hāpī e Ietū.
ꞌI muri i a kuā Pētero tū kope haka ora era, ꞌo ira kai tano rā nuꞌu mo tuhi e tahi meꞌe.
He haka eꞌa ia i a kuā Pētero ki haho, ꞌe he noho he haꞌaꞌau ananake.
He kī ki a rāua ꞌā: «¿He aha te tātou meꞌe mo aŋa ki te ŋāŋata era? Ko ꞌite tahi ꞌana te taŋata taꞌatoꞌa o Hērutarema o ruŋa o te mana aŋa e rāua, ꞌe ꞌina a tātou e ko tano mo kī taꞌe he parautiꞌa.
ꞌO ira, ꞌo ꞌata hau ꞌo oho te vānaŋa o ruŋa i a Ietū, mai ki haka riꞌa-riꞌa mo taꞌe vānaŋa haka ꞌou o ruŋa i a ia».
Pē ira i uŋa ai mo haka uru haka ꞌou, ꞌe he haka riꞌa-riꞌa mo taꞌe vānaŋa ꞌe mo taꞌe hāpī haka ꞌou o ruŋa i a Ietū.
He pāhono e Pētero ararua ko Iovani:  —Ka kī mai rā kōrua: ¿ꞌAta tano ki te mata o te ꞌAtua mo haꞌatura atu o māua ki a kōrua ꞌo ki a ia?
A māua, paꞌi, e ko tano mo taꞌe vānaŋa o ruŋa o te meꞌe takeꞌa ꞌe ŋaroꞌa e māua.
ꞌE, ꞌi te taꞌe ꞌite o tū nuꞌu ra-rahi era pē hē a rāua ana haka ūtuꞌa i a kuā Pētero ꞌo riri te nuꞌu, he haka riꞌa-riꞌa haka ꞌou ꞌe ꞌai ka haka eꞌa. Te taŋata taꞌatoꞌa, paꞌi, e haꞌahana-hana ꞌana ki te ꞌAtua o ruŋa o tū meꞌe topa era, ꞌo ira te nuꞌu ra-rahi e riꞌa-riꞌa era.
E maha ꞌahuru tūmaꞌa matahiti o tū taŋata haka ora era.
I eꞌa era a Pētero ararua ko Iovani mai tū kona era, he oho he piri ki te rāua nuꞌu, ꞌe he ꞌaꞌamu i te meꞌe taꞌatoꞌa kī e tū nuꞌu ra-rahi era.
I oti era rā nuꞌu i te haka roŋo, he pure ananake ko kuā Pētero ki te ꞌAtua pē nei ē:  «E te ꞌAtua ē, ꞌāꞌau i aŋa i te raŋi, i te henua, i te vaikava, ꞌe i te meꞌe taꞌatoꞌa o rā ŋā kona,
ꞌe ꞌāꞌau takoꞌa i kī hai Vārua Maitai ki tuꞌu tāvini ko ⸤Tāvita⸥, tupuna o mātou pē nei ē:  “¿He aha rā te nuꞌu taꞌe he hūrio e riri ena ꞌe e haka ꞌāriŋa ena?  ꞌE ¿he aha te hūrio e haꞌaꞌau tahaŋa ena i te meꞌe ꞌina e ko ravaꞌa mo aŋa?
Te ꞌariki ꞌe te nuꞌu haka tere henua, paꞌi,  ko haka piri tahi ꞌā mo aŋa i te meꞌe taꞌe tano ki te ꞌAtua ꞌe ki tāꞌana Kiritō”.
»He aŋi mau ꞌā a ⸤ꞌErore⸥, a Pontio Pirato, te nuꞌu taꞌe he hūrio, ꞌe te itaraera i haka piri tahi rō ꞌi nei ꞌi Hērutarema mo aŋa i te meꞌe taꞌe tano ki tuꞌu tāvini moꞌa ko Ietū, haꞌataꞌa e koe mo Kiritō.
Hai rā meꞌe i haka tano ai a rāua i te meꞌe taꞌatoꞌa kī e koe mo topa.
»E te ꞌAtua ē, ko ꞌite ꞌana koe pē hē te nuꞌu era i haka riꞌa-riꞌa mai ai. ꞌO ira, ka vaꞌai mai koe ki tuꞌu ŋā tāvini nei hai pūai mo taꞌe riꞌa-riꞌa ana haka ꞌite ana oho i taꞌa vānaŋa,
koia ko haka takeꞌa i tuꞌu pūai hai haka ora i te māui-ui ꞌe hai aŋa i te mana hai ꞌīŋoa o tuꞌu tāvini moꞌa ko Ietū».
I oti era te pure ananake, he makenu tū kona era ꞌi ira a rāua, he ꞌī tahi ananake e te pūai o te Vārua Maitai, ꞌe he haꞌamata he haka ꞌite he oho i te vānaŋa o te ꞌAtua ꞌina he riꞌa-riꞌa.
Te nuꞌu taꞌatoꞌa haka moe i te manaꞌu ꞌi ruŋa i a Ietū, pē tū huru tahi ꞌana te manaꞌu. ꞌIna e tahi o rāua he kī: tōꞌona meꞌe ai, mōꞌona nō; mo te taꞌatoꞌa e kī era.
Hai haŋu ꞌe hai pūai e ꞌata vānaŋa e oho era te ⸤ꞌāpōtoro⸥ o ruŋa i te ora o Ietū mai te mate, ꞌe ꞌi ruŋa i a rāua taꞌatoꞌa te mata o te ꞌAtua.
ꞌIna e tahi taŋata o rāua hape o te meꞌe; te nuꞌu ai, paꞌi, o te henua ꞌe o te hare he hoꞌo ꞌe te moni ravaꞌa
he vaꞌai ki te ꞌāpōtoro mo tuhaꞌa ki te nuꞌu kore o te meꞌe.
Pē ira i aŋa ai e te taŋata ⸤rēvita⸥ e tahi te ꞌīŋoa ko ⸤Kōsē⸥ o te motu ko Tīpere, nape e te ꞌāpōtoro ko Verenāvē (te auraꞌa: «he kope hāꞌūꞌū i te rua»).
Te taŋata nei e ai rō ꞌā e tahi ōꞌona henua; he hoꞌo ꞌe he vaꞌai tahi i te moni ki te ꞌāpōtoro.
He ꞌaroha atu a au, a Pauro, tāvini o Ietū Kiritō, haꞌataꞌa e ia mo ꞌāpōtoro mo haka ꞌite mo oho i te ⸤roŋo riva-riva o te ꞌAtua⸥
haka ꞌite ꞌi muꞌa ꞌā ki tāꞌana perofeta mo pāpaꞌi ꞌi ruŋa i te ⸤Pāpaꞌi Moꞌa⸥.
Te roŋo riva-riva nei o ruŋa o tāꞌana Poki ko Ietū Kiritō, he Pūꞌoko Haka Tere o tātou. I poreko ai mai te hakaara o ⸤Tāvita⸥, ꞌe hai ora iŋa haka ꞌou ōꞌona mai te mate, i haka aŋi-aŋi ai e te ⸤Vārua Maitai⸥ ki te taŋata: he Poki o te ꞌAtua ꞌe i a ia te pūai.
—.
A Ietū Kiritō, hai riva rahi ōꞌona, i haꞌataꞌa ai i a au mo aŋa ki a ia pa he ꞌāpōtoro, ki ai ai ꞌi te henua taꞌatoꞌa te taŋata haꞌatura ꞌe haka moe i te manaꞌu ꞌi ruŋa i a ia.
ꞌI roto i rā nuꞌu a kōrua takoꞌa. Te ꞌAtua, paꞌi, e haŋa rahi rō atu ꞌana ki a kōrua ki te nuꞌu o Roma. Hai haŋa ōꞌona e ai ena a kōrua he taŋata ꞌa Ietū Kiritō ꞌe e ai takoꞌa ena o roto i te nūnaꞌa taŋata haꞌataꞌa māꞌana. Ka ai ꞌi ruŋa i a kōrua te riva rahi ꞌe te haumārū o te ꞌAtua, he Matuꞌa o tātou, ꞌe o Ietū Kiritō, he Pūꞌoko Haka Tere o tātou.
—.
Te meꞌe raꞌe, he māuru-uru a au ki te ꞌAtua hai Ietū Kiritō mo kōrua taꞌatoꞌa ꞌo te ai te haka moe iŋa o kōrua i te manaꞌu ꞌi ruŋa i a Ietū e ꞌite rō ꞌana ꞌi te kona taꞌatoꞌa.
A au e aŋa nei ki te ꞌAtua hai māhatu ꞌi te haka ꞌite iŋa ki te taŋata i te roŋo riva-riva o ruŋa o tāꞌana Poki. ꞌE he ꞌAtua te mataꞌite: e manaꞌu rō atu ꞌana a au ki a kōrua,
ꞌe ꞌi roto i tāꞌaku pure he ani nō tāꞌaku aŋa ki a ia mo oho atu ōꞌoku mo uꞌi i a kōrua, ana haŋa a ia.
E haŋa rō ꞌā a au mo ai atu ōꞌoku ꞌi muri i a kōrua mo haka ꞌite atu i te meꞌe hāpī mai e te Vārua Maitai, ki ꞌata pūai ai te kōrua manaꞌu ꞌi ruŋa i te ꞌAtua.
Te kī: ki haka pūai tātou i a tātou ꞌā ꞌi te haka moe iŋa i te manaꞌu ꞌi ruŋa i a Ietū.
E te taina, e haŋa rō ꞌana a au mo ꞌite o kōrua e rahi rō ꞌā te mahana pohe ōꞌoku mo oho atu mo uꞌi i a kōrua, ꞌe ꞌātā ki te hora nei, ꞌī e piri nō mai ꞌā te meꞌe mo taꞌe tuꞌu atu ōꞌoku. Te meꞌe haŋa ꞌāꞌaku he takeꞌa mai ꞌi roto i a kōrua meꞌe rahi nuꞌu e pūai rō ꞌā te manaꞌu ꞌi ruŋa i te hāpī parautiꞌa o te ꞌAtua, ꞌe, takoꞌa, he ꞌata rahi o te nuꞌu haka ꞌou haka moe i te manaꞌu ꞌi ruŋa i a Ietū, pa he meꞌe topa ꞌi te tētahi atu kona o te nuꞌu taꞌe hūrio tuꞌu hāpī e au.
Ki te taŋata taꞌatoꞌa a au ana haka ꞌite i te roŋo riva-riva o te ꞌAtua, ka ai atu he nuꞌu ai o te hāpī ꞌo taꞌe ai o te hāpī, he nuꞌu mārama-rama, ꞌo taꞌe mārama-rama.
ꞌO ira a au e haŋa nei mo oho atu ki Roma mo haka ꞌite ꞌi nā i te roŋo nei.
ꞌIna a au he riꞌa-riꞌa mo haka ꞌite i te ⸤roŋo riva-riva o ruŋa i a Ietū⸥. Te roŋo nei, paꞌi, he rāveꞌa pūai o te ꞌAtua mo eꞌa o te nuꞌu taꞌatoꞌa haka moe i te manaꞌu ꞌi ruŋa i a Ietū mai roto i te ūtuꞌa o te hara. Te roŋo nei i haka ꞌite raꞌe ai ki te ⸤hūrio⸥ ꞌe, takoꞌa, ki te nuꞌu taꞌe he hūrio.
Hai roŋo nei te ꞌAtua e haka ꞌite ena pē hē te taŋata haŋa mo haka hāhine ki a ia e tano ena ki tōꞌona mata: hai haka moe i te manaꞌu ꞌi ruŋa i a Ietū, he oti mau ꞌā. E hāꞌaki ena, paꞌi, ꞌi ruŋa i te Pāpaꞌi Moꞌa: «Te taŋata tano ki te mata o te ꞌAtua ꞌi te haka moe i te manaꞌu ꞌi ruŋa i a ia he ravaꞌa i te ora ꞌāpī ꞌina he hopeꞌa raꞌa».
Mai te raŋi ꞌā te ꞌAtua e haka ꞌite mai ena i tōꞌona riri mo te taŋata aŋa i te meꞌe taꞌe tano, he nuꞌu hai meꞌe taꞌe tano aŋa e rāua e naꞌa ena i te parautiꞌa ꞌo ꞌite e te taŋata.
Te meꞌe mo ꞌite o ruŋa i te ꞌAtua, e ko taꞌe ꞌite e rāua; ko haka takeꞌa nō era ꞌana, paꞌi, e ia mau ꞌā.
Ka ai atu te huru o te ꞌAtua taꞌe he meꞌe mo takeꞌa hai mata, mai te aŋa iŋa era ꞌā o te ao te ꞌAtua e haka ꞌite nō mai ena i tōꞌona huru hai tāꞌana meꞌe aŋa. ꞌE te taŋata haka topa i te manaꞌu o ruŋa i te meꞌe taꞌatoꞌa aŋa e te ꞌAtua he aŋi-aŋi: te kope aŋa era i rā ŋā meꞌe he ꞌAtua, i a ia te pūai ꞌina he hopeꞌa raꞌa. ꞌO ira ꞌina he ꞌōtohe toe o te nuꞌu era mo aŋa i te rāua meꞌe taꞌe tano.
A rāua ko ꞌite ꞌana ko ai te ꞌAtua ꞌe, ka ai atu pē ira, ꞌina he moꞌa ꞌe ꞌina he māuru-uru. Te meꞌe manaꞌu nō he meꞌe maꞌa-maꞌa ꞌe, ꞌi te taꞌe haŋa mo haka topa riva-riva i te manaꞌu, ꞌina he aŋi-aŋi haka ꞌou i te parautiꞌa.
E kī ena he nuꞌu mārama-rama a rāua, ꞌe te parautiꞌa nuꞌu taꞌe mārama-rama,
he taꞌe haꞌamuri ki te ꞌAtua parautiꞌa. E haꞌamuri ena ki te ꞌītoro aŋa e rāua pa he taŋata, pa he manu rere, pa he manu vaꞌe e hā ꞌe pa he manu to-toro ꞌi ruŋa i te ꞌōꞌone.
ꞌO ira i vaꞌai ai e te ꞌAtua ki te rima o te meꞌe taꞌe tano pohe e rāua. He noho mau rō ꞌai ia rā nuꞌu he aŋa hai hakari i te rāua meꞌe taꞌe tano haŋa mo aŋa ꞌi roto i a rāua ꞌā, ꞌātā ki te meꞌe hopeꞌa ena o te hano-hano.
Te nuꞌu nei ꞌina he haŋa ki te parautiꞌa o te ꞌAtua; he reo-reo te meꞌe haŋa. E haꞌamuri ꞌe e haꞌahana-hana ena ki te meꞌe o te ao aŋa e te ꞌAtua, taꞌe ki te ꞌAtua, kope aŋa i rā ŋā meꞌe, kope ki a ia ana haꞌamuri ꞌe ana haꞌahana-hana e te taꞌatoꞌa ꞌātā ki te hopeꞌa raꞌa.
ꞌO ira i haka rē atu ai e te ꞌAtua ki te meꞌe taꞌe tano pohe e te hakari. He noho rō atu ꞌai ia rā nuꞌu he aŋa i te rāua meꞌe nō era i haŋa, he meꞌe hopeꞌa o te hano-hano. ꞌĀtā te ŋā viꞌe o rāua ꞌina he haŋa haka ꞌou ki te taŋata; ko pohe ꞌana ki te viꞌe ꞌā.
Pē ira takoꞌa ꞌana te taŋata ꞌina he haŋa haka ꞌou ki te viꞌe; ko pohe ꞌana ki te taŋata ꞌā. Te taŋata ararua ko te taŋata ko aŋa ꞌā i te meꞌe hopeꞌa o te hano-hano. Pē ira e topa ena ꞌi ruŋa i a rāua te ūtuꞌa tano ꞌo te aŋa i rā ŋā meꞌe.
ꞌI te haka rehu e te nuꞌu nei i te ꞌAtua, he haka rē mau rō ꞌai e te ꞌAtua ki te rāua manaꞌu taꞌe au mo aŋa mo oho nō i te meꞌe taꞌe tano.
Te meꞌe aŋa mau nō he meꞌe rake-rake pa he nou-nou, tōtōā i te rua taŋata, pohe ki te meꞌe o te rua, tiŋaꞌi haka mate i te rua taŋata, haka tumu i te ture, reo-reo, mura-mura
ꞌe rava haꞌaꞌino. Te nuꞌu nei nuꞌu taꞌe haŋa ki te ꞌAtua, nuꞌu haka ꞌāriŋa, haka paka ꞌe teꞌo-teꞌo, kimi i te meꞌe taꞌe tano mo aŋa ki te rua, taꞌe haꞌatura ki te rāua matuꞌa,
taꞌe haka topa i te manaꞌu, taꞌe aŋa i te rāua meꞌe kī, taꞌe haka ꞌaroha ꞌi te nuꞌu ꞌe taꞌe haŋa ki te rua.
Te nuꞌu nei e ꞌite riva-riva rō ꞌana pē nei ē: te ꞌAtua ko kī ꞌā: te ūtuꞌa mo te nuꞌu aŋa i te ŋā meꞌe nei he mate; ꞌe, ka ai atu pē ira, ko te aŋa ko te oho iŋa ꞌā, ꞌe ꞌātā e koa rō ꞌana mo takeꞌa i te rua e aŋa ꞌana i nei ŋā meꞌe.
ꞌE a Sauro e peꞌe rō ꞌā ki tū meꞌe aŋa era ki a ꞌĒteva. He haꞌamata ia, ꞌi rā mahana mau ꞌā, he kimi mo tōtōā i te nuꞌu ⸤haka moe i te manaꞌu⸥ ꞌi ruŋa i a Ietū o Hērutarema. Pē ira rā nuꞌu i maraŋa ai ki kona era ki kona era o Hūrea ꞌe o ⸤Tāmāria⸥; he ⸤ꞌāpōtoro⸥ nō te nuꞌu i taꞌe oho mai ira.
O te ŋāŋata moꞌa ꞌe haꞌatura i te ꞌAtua i maꞌu i tanu i a ꞌĒteva koia ko taŋi ki a ia.
ꞌE a Sauro e kimi ꞌana i te nuꞌu haka moe i te manaꞌu ꞌi ruŋa i a Ietū mo tōtōā. Ki hare era, ki hare era, e uru e to-toi era i te taŋata ꞌe i te viꞌe mo haka puru ꞌi roto i te hare maꞌuꞌaurī.
Te nuꞌu tē-tere era mai Hērutarema he haka ꞌite i te ⸤roŋo riva-riva o te ꞌAtua⸥ ki te nuꞌu o te kona taꞌatoꞌa o rāua e tuꞌu era.
A Feripe, he kope e tahi o rā nuꞌu. ꞌĀꞌana i oho ki Tāmāria, ꞌe ꞌi ira i haꞌamata i vānaŋa ai o ruŋa i te ⸤Kiritō⸥.
I rahi rō te taŋata i taka-taka ai ꞌe i haka roŋo ai hai māhatu i te vānaŋa ꞌa Feripe, he takeꞌa i te mana aŋa e ia.
Meꞌe rahi taŋata uru e te tātane i haka ora e Feripe, i kiki-kikiu i eꞌa ai rā ŋā tātane. ꞌE, takoꞌa, meꞌe rahi nuꞌu hakari taꞌe makenu ꞌe vaꞌe koke i haka ora e ia.
Hai meꞌe nei i ꞌata koa ai te taŋata o rā kona.
I ai rō ꞌi ira e tahi taŋata te ꞌīŋoa ko Tīmona. Te aŋa ꞌāꞌana ꞌi muꞌa ꞌā he tahu-tahu ꞌe he reo-reo ki te taŋata o Tāmāria pē nei ē: a ia he taŋata hōnui.
Mai te nuꞌu taꞌe hōnui ki te nuꞌu hōnui e haka roŋo riva-riva era i tāꞌana vānaŋa koia ko kī: «Ko te kope kī era nei “he pūai mau ꞌā o te ꞌAtua”».
Ko rahi ꞌana te matahiti e aŋa e oho era i te tahu-tahu ꞌe he māere te taŋata ꞌi rā meꞌe. ꞌO ira e haka roŋo era ki a ia.
I haꞌamata i haka moe era te nuꞌu i te rāua manaꞌu ꞌi ruŋa i te roŋo riva-riva haka ꞌite e Feripe o te ⸤haka tere iŋa ꞌāpī o te ꞌAtua⸥ ꞌe o ruŋa o Ietū Kiritō, mai te viꞌe ki te taŋata i haka ⸤papatito⸥ ai i a rāua.
Rā taŋata era ko Tīmona i haka moe takoꞌa rō i tōꞌona manaꞌu ꞌi ruŋa i a Ietū, i haka papatito rō i a ia ꞌe i oho rō ꞌi muri i a Feripe koia ko māere ꞌi te mana takeꞌa e ia.
I ꞌite era te ꞌāpōtoro ꞌi Hērutarema ko toꞌo ꞌana te nuꞌu o Tāmāria i te vānaŋa o te ꞌAtua mo rāua, he uŋa ki ira i te ꞌāpōtoro era ko Pētero ararua ko ⸤Iovani⸥.
I tuꞌu era he pure mo te nuꞌu haka moe i te manaꞌu ꞌi ruŋa i a Ietū mo noho o te ⸤Vārua Maitai⸥ ꞌi roto i a rāua.
Te nuꞌu nei ko papatito ꞌā hai ꞌīŋoa o Ietū Kiritō ꞌi te hora haka moe i te manaꞌu ꞌi ruŋa i a ia, ꞌe te Vārua Maitai kai topa ꞌā ki ruŋa i a rāua.
He haka eke ia a Pētero ꞌe a ⸤Iovani⸥ i te rāua rima ki te pūꞌoko, ꞌe pē ira i topa ai te Vārua Maitai ꞌi ruŋa i a rāua.
I takeꞌa era e Tīmona hai haka eke o te ꞌāpōtoro i te rima ki ruŋa i te taŋata he vaꞌai e te ꞌAtua i te Vārua Maitai, he haka toro i te moni ki a kuā Pētero
ꞌe he kī:  —Ka hoꞌo mai kōrua i te mana ena ki topa takoꞌa ai te Vārua Maitai ki ruŋa i te kope nō era mo haka eke ōꞌoku i te rima.
He pāhono e Pētero:  —¡Ka oho kōrua ko tuꞌu moni ki roto i te pōꞌauahi ꞌo te manaꞌu ōꞌou mo hoꞌo i te meꞌe vaꞌai e te ꞌAtua!
E ko tano mo ai i a koe te meꞌe nei; ki te mata o te ꞌAtua meꞌe māhatu taꞌe tano koe.
Ka haka rē tuꞌu manaꞌu taꞌe tano ꞌe ka pure ki te ꞌAtua koiꞌite e haka kore rō e ia i tuꞌu hara ꞌo te manaꞌu pē nā.
E uꞌi atu ena, paꞌi, a au ko here ꞌana tuꞌu māhatu e te meꞌe taꞌe tano.
He kī e Tīmona:  —Ka pure ia ki te ꞌAtua mo taꞌe topa mai te ꞌati kī mai ena e kōrua.
I oti era o kuā Pētero te vānaŋa o ruŋa i a Ietū ꞌe te haka ꞌite i te roŋo riva-riva o te ꞌAtua ꞌi rā kona, he haka ꞌite he oho takoꞌa i te roŋo o te ꞌAtua ꞌi te meꞌe rahi nō atu kona o Tāmāria, ꞌe ꞌai ka hoki ka oho ararua ki Hērutarema.
I oti era te meꞌe nei, he kī e te merahi ki a Feripe: «Ka eꞌa koe ka oho ki te ara oho mai Hērutarema ki Kasa». Te ara nei e vari era a roto i te kona ꞌone taꞌe noho taŋata.
He eꞌa a Feripe he oho; ꞌi rā ara he piri ki te taŋata etiopia e tahi. A ia he taŋata ra-rahi hāpaꞌo moni o te ꞌariki vahine o Etiopia. Rā kope, mai te haꞌamuri iŋa ki te ꞌAtua ꞌi Hērutarema,
e hoki e oho ꞌā ꞌi ruŋa i te pereꞌoa ki tōꞌona henua koia ko taiꞌo i te puka o te perofeta era ko ꞌItaia.
He kī ia e te Vārua Maitai ki a Feripe: «Ka oho koe ka haka hāhine ki te pereꞌoa era».
I hāhine era a Feripe, he ŋaroꞌa e taiꞌo ꞌā tū taŋata etiopia era i te puka ꞌa ꞌItaia. He ꞌui ia:  —¿E aŋi-aŋi rō ꞌā e koe i taꞌa meꞌe e taiꞌo ena?
He pāhono e tū taŋata era:  —¿Pē hē a au ana aŋi-aŋi ꞌina he taŋata mo haꞌaauraꞌa mai?  He kī ia ki a Feripe mo eke mo noho ꞌi muri i a ia.
Te kona o rā puka e taiꞌo era he kona kī:  «I maꞌu ai i a ia pa he māmoe ki te kona tiŋaꞌi māmoe;  ꞌe pa he māmoe ꞌiti-ꞌiti haka kiva-kiva ꞌi muꞌa o te nuꞌu varu māmoe,  kai rere te reꞌo.
I haka haꞌamā rō i a ia ꞌe taꞌe hai parautiꞌa i ture ai.  ¿Mā ꞌai e vānaŋa o ruŋa o tōꞌona hakaara?  Ko toꞌo ꞌā, paꞌi, i a ia mai ruŋa ꞌi te henua nei».
He ꞌui ia e tū taŋata etiopia era ki a Feripe:  —Ka kī mai koe, ¿o ruŋa i a ai e vānaŋa nei te perofeta: o ruŋa ōꞌona mau ꞌā ꞌo o ruŋa o te rua taŋata?
He haꞌamata ia a Feripe he haka ꞌite, mai tū kona taiꞌo mau era ꞌā, i te ⸤roŋo riva-riva o ruŋa i a Ietū⸥.
E oho nō ꞌā a te ara, he tuꞌu ki te kona vai e tahi ꞌe he kī e tū taŋata etiopia era:  —Nā te vai nā. ¿E ai rō ꞌā hō te meꞌe mo taꞌe haꞌatiꞌa mo papatito i a au?  [
He kī e Feripe:  —Mo haka moe parautiꞌa ōꞌou i tuꞌu manaꞌu ꞌi ruŋa i a Ietū, ꞌina he meꞌe mo taꞌe haꞌatiꞌa atu.  He pāhono e tū taŋata era:  —Mōꞌoku a Ietū Kiritō he Poki o te ꞌAtua.]
He kī mo haka noho i tū pereꞌoa era. He topa ararua ki raro, he oho he uru ki roto i te vai, ꞌe he papatito e Feripe.
I eꞌa era mai roto i te vai, he toꞌo e te Vārua o te ꞌAtua i a Feripe, ꞌe ꞌina kai takeꞌa haka ꞌou e tū taŋata era. Rā kope, ko toꞌo atu ꞌā te koa, he eꞌa he oho rō ꞌai.
I hopeꞌa ai, ꞌi te kona ko ꞌĀsoto i topa ai a Feripe, ꞌe ki kona era, ki kona era e hāpī e oho era i te roŋo riva-riva o ruŋa i a Ietū ꞌātā ka tuꞌu rō ki Tētārea.
A kōrua mau ena, e te taina ē, e ꞌite rō ꞌana pē nei ē: kai māuꞌa te noho iŋa atu era o mātou ꞌi muri i a kōrua.
Ko ꞌite ꞌana e kōrua: ꞌi raꞌe ki te tuꞌu atu o mātou ki a kōrua ena i vā-vā ꞌe i tōtōā rō mai i a mātou ꞌi te kona era ko Fīripo. Ka ai atu pē ira, i hāꞌūꞌū nō mai te ꞌAtua mo haka ꞌite atu ki a kōrua i te ⸤roŋo riva-riva o ruŋa i a Ietū⸥ taꞌe e riꞌa-riꞌa ꞌe taꞌe e tapa atu i te nuꞌu riri mo mātou.
Te meꞌe haka ꞌite atu era, paꞌi, e mātou, he parautiꞌa, ꞌe taꞌe hai manaꞌu taꞌe tano ꞌo hai manaꞌu mo reo-reo i haka ꞌite atu ai.
E vānaŋa ena mātou pa he taŋata tano ki te mata o te ꞌAtua ꞌe haꞌataꞌa e ia mo haka ꞌite i tāꞌana roŋo riva-riva o ruŋa i a Ietū, ꞌe taꞌe ꞌō mo koa o te taŋata; mo koa o te ꞌAtua, kope ꞌite i te meꞌe tano ꞌe i te meꞌe taꞌe tano ꞌi roto i te mātou māhatu.
Ko ꞌite ꞌana e kōrua, kai vānaŋa atu mātou hai vānaŋa nehe-nehe mo haka koa atu ꞌo mo ravaꞌa moni. He ꞌAtua te mataꞌite o te meꞌe nei.
ꞌE, ki te hora hopeꞌa, ꞌina kai aŋa a mātou e tahi meꞌe hai manaꞌu mo haka paka o kōrua ꞌo o te tētahi atu nuꞌu i a mātou,
ka ai atu e tano rō ꞌana, pa he ⸤ꞌāpōtoro⸥ ꞌa Ietū, mo haka ꞌite atu ko ai a mātou. Hora era o mātou ꞌi muri i a kōrua e aŋa atu era hai haŋa, pa he matuꞌa vahine e hāpaꞌo ena i tāꞌana ŋā poki.
Pē ira te haŋa o mātou ki a kōrua. ꞌO ira te meꞌe i aŋa o mātou ꞌi roto i a kōrua taꞌe nō he haka ꞌite atu i te ⸤roŋo riva-riva o te ꞌAtua⸥, i aŋa takoꞌa rō i te meꞌe nō era mo hāꞌūꞌū atu, ꞌi te rahi o te mātou haŋa mo kōrua.
E te taina, ko ꞌite ꞌana a kōrua pē hē mātou e aŋa era, ka pō ka ꞌōtea, mo ravaꞌa moni mo te mātou meꞌe hape hora era o mātou ꞌi muri i a kōrua, ꞌo ai mātou he meꞌe paŋahaꞌa e tahi mo ꞌamo e kōrua.
ꞌE a kōrua he mataꞌite, ꞌe pē ira ꞌana te ꞌAtua: te mātou noho iŋa ꞌi muri i a kōrua i te nuꞌu ⸤haka moe i te manaꞌu⸥ ꞌi ruŋa i a Ietū, noho iŋa tī-tika, tano ki te mata o te ꞌAtua, ꞌe ꞌina e tahi hape mo tuhi e te taŋata.
Ko ꞌite takoꞌa ꞌana a kōrua pē hē a mātou i haka haŋu ꞌe i haka koa atu ai i a kōrua pa he meꞌe aŋa e te matuꞌa tane ki tāꞌana ŋā poki. Ko hatu atu ꞌā e mātou mo ai o te kōrua noho iŋa, noho iŋa tano o te nuꞌu o te ꞌAtua, kope kī mai ꞌi roto i te tātou māhatu mo oꞌo ki roto o te nūnaꞌa taŋata haka tere e ia, ꞌe ki roto i tōꞌona nui-nui.
—.
E māuru-uru rō ꞌā a mātou ki te ꞌAtua ꞌo te ai hora ŋaroꞌa era e kōrua i te roŋo haka ꞌite atu e mātou o ruŋa i a ia, he ꞌite e kōrua pē nei ē: he roŋo ꞌāꞌana, taꞌe ꞌō he roŋo o te taŋata. ꞌE he roŋo parautiꞌa mau ꞌā o te ꞌAtua, roŋo aŋa i te meꞌe haŋa e ia ꞌi roto i a kōrua i te nuꞌu haka moe i te manaꞌu ꞌi ruŋa i a Ietū.
E te taina, te ꞌati topa atu era, he tute atu mo tōtōā i a kōrua e te nuꞌu o te kōrua henua, i topa takoꞌa rō ki te nūnaꞌa taŋata haka moe i te manaꞌu ꞌi ruŋa i a Ietū o te kona era ko Hūrea. A rāua, paꞌi, i tute takoꞌa rō e te nuꞌu o te rāua henua, he ⸤hūrio⸥, mo tōtōā.
O te ŋā hūrio nei i tiŋaꞌi i te tātou Pūꞌoko Haka Tere ko Ietū Kiritō, pa he tiŋaꞌi iŋa era ꞌi muꞌa ꞌā i te perofeta, ꞌe o rāua takoꞌa i tute i a mātou mai te ŋā tētahi kona era ꞌi ira e haka ꞌite era e mātou i te roŋo riva-riva o te ꞌAtua. Te ꞌAtua ꞌina he koa mo rāua ꞌo te rava uꞌi i te rāveꞌa mo taꞌe haka tano i te mātou aŋa, ꞌe nei aŋa mo te riva-riva o te taŋata taꞌatoꞌa.
E haŋa era, paꞌi, mātou mo vānaŋa ki te nuꞌu taꞌe he hūrio o ruŋa i a Ietū, mo eꞌa o rāua mai roto i te ūtuꞌa o te hara ꞌe mo ravaꞌa i te ora ꞌāpī ꞌina he hopeꞌa raꞌa, ꞌina he haka rē i a mātou e nei ŋā hūrio mo vānaŋa. Pē ira e haꞌaputu e oho ena i te rāua hara ki te roa hopeꞌa. ꞌE hora nei, te meꞌe toe mo rāua he ūtuꞌa o te ꞌAtua.
E te taina, hora tute era i a mātou mai muri i a kōrua, ka ai atu e roa rō ꞌana kōrua mai muri i a mātou, ko te maꞌu iŋa ꞌana mātou i a kōrua ꞌi roto i te mātou māhatu, ꞌe e rahi rō ꞌana te mātou haŋa mo takeꞌa haka ꞌou i a kōrua.
ꞌO ira a mātou i haŋa ai mo hoki atu ki a kōrua ena. ꞌE a au mau nei ꞌā, a Pauro, i uꞌi rō meꞌe rahi nō atu mahana mo hoki atu ꞌe, ꞌi a Rukifero, a mātou i taꞌe tuꞌu atu ai.
Ka ai atu pē ira, ko te haŋa iŋa ꞌana a mātou mo hoki atu, he ꞌite o mātou he haka moe he oho mau rō ꞌai kōrua i te manaꞌu ꞌi ruŋa i a Ietū. Te meꞌe nei he koa e tahi mo mātou. ꞌE ꞌi te hora o tātou ka tuꞌu ena ki muꞌa o te tātou Pūꞌoko Haka Tere ko Ietū Kiritō, ꞌi te mahana o tōꞌona hoki iŋa mai, he koa a mātou mo kōrua ꞌe mo te hauhaꞌa o te mātou aŋa ꞌi roto i a kōrua.
He aŋi mau ꞌā hai kōrua a mātou e koa nei.
A au, a Hura, tāvini o Ietū Kiritō, ꞌe taina o ⸤Tanatiako⸥, he ꞌaroha atu ki a kōrua ki te nuꞌu haŋa e te ꞌAtua Matuꞌa ꞌe haꞌataꞌa māꞌana, he nuꞌu hāpaꞌo ꞌa Ietū Kiritō.
Ka rahi ka oho te haka ꞌaroha, te haumārū ꞌe te haŋa o te ꞌAtua ꞌi ruŋa i a kōrua taꞌatoꞌa.
E te taina, ko haŋa ꞌana a au mo pāpaꞌi atu o ruŋa i te eꞌa iŋa mai roto i te ūtuꞌa o te hara ꞌe te ravaꞌa iŋa i te ora ꞌāpī ꞌina he hopeꞌa raꞌa, he meꞌe ai i a kōrua ꞌe i a au. ꞌE, ko uꞌi ꞌana e au ꞌi te hora nei, te meꞌe ꞌāꞌaku mo hōrou mo pāpaꞌi atu: e maꞌu hio-hio ꞌi roto i te kōrua māhatu te hāpī parautiꞌa vaꞌai mai e te ꞌAtua ki a tātou ki te nuꞌu haꞌataꞌa e ia māꞌana ꞌe e hāpaꞌo ꞌo huri hai manaꞌu taŋata.
Nā, paꞌi, hai reo-reo ko oꞌo ꞌana ki roto i te nūnaꞌa taŋata ⸤haka moe i te manaꞌu⸥ ꞌi ruŋa i a Ietū te nuꞌu haka ꞌite mai era ꞌi ruŋa i te ⸤Pāpaꞌi Moꞌa⸥ e ai rō ꞌā te ūtuꞌa mo rāua. Te nuꞌu nei he nuꞌu taparahi-taꞌata toꞌo i te riva rahi o te tātou ꞌAtua pa he ꞌōtohe mo aŋa i te meꞌe haŋa nō e te rāua hakari, ꞌe ꞌina he haŋa ki te tātou Pūꞌoko Haka Tere ko Ietū Kiritō.
Te meꞌe nei e au ka pāpaꞌi atu ena e ꞌite rō ꞌana e kōrua ꞌe, ka ai atu pē ira, e haŋa nō ꞌā a au mo haka manaꞌu haka ꞌou atu pē nei ē: ka ai atu te ꞌAtua i toꞌo tahi rō i te itaraera mai Ehipto, i haka kore nō i te tētahi o rā nuꞌu he taꞌe haka moe i te manaꞌu ꞌi ruŋa i a ia.
ꞌE te ŋā merahi taꞌe haka hauhaꞌa era i te rāua tōroꞌa ꞌe hoa era i te rāua kona noho, ko here-here ꞌana e te ꞌAtua hai vivi taꞌe mo pakoꞌo ki te hora hopeꞌa, ꞌe ꞌi te kona pōꞌuri i haka rē ai mo te mahana o te ture hopeꞌa.
ꞌE ki te nuꞌu o ⸤Tōroma⸥, o ⸤Kōmora⸥ ꞌe o te kona hāhine ki ira i haka ūtuꞌa ai ꞌi roto i te ahi ꞌina he hopeꞌa raꞌa ꞌo te vaꞌai i a rāua ki te taiꞌata, ꞌe ki te rauhuru meꞌe taꞌe tano pa he noho te taŋata ki te taŋata ꞌā, ꞌe te viꞌe ki te viꞌe ꞌā. Te nuꞌu nei koia ko rā ŋā merahi he noho rō ꞌai pa he meꞌe mo haka manaꞌu ki te taꞌatoꞌa, ꞌo aŋa i te meꞌe tuꞌu pē ira ꞌe ꞌo haka ūtuꞌa e te ꞌAtua.
ꞌE, ka ai atu pē ira, te nuꞌu oꞌo atu era ki roto i a kōrua hai reo-reo ko te haka hara iŋa ꞌana i te rāua hakari. Pē nei e reo-reo ena: o te ꞌAtua te haka takeꞌa ꞌi roto i te moe vārua e tano rō ꞌā rā meꞌe. Te parautiꞌa mau, te nuꞌu nei ꞌina he haꞌatura ki te ꞌAtua ꞌe he parauꞌino nō te aŋa mo te merahi.
Ka manaꞌu rā: hora tātake era o Mihaera, he merahi ra-rahi o te ꞌAtua, ararua ko Rukifero o ruŋa i te hakari o ⸤Mōtē⸥, ꞌina a Mihaera kai kī i te vānaŋa rake-rake mo Rukifero; i kī nō: «¡Mo te ꞌAtua koe e ture atu!».
ꞌE nā ia te nuꞌu oꞌo atu ena ki roto i a kōrua e vānaŋa taꞌe tano ꞌā mo te meꞌe ꞌina e rāua kai ꞌite. Te meꞌe ꞌite mau nō o rāua he meꞌe kī e te hakari, pa he oho iŋa o te ꞌanimare, ꞌe hai nei meꞌe e tiŋaꞌi e oho ena i a rāua.
¡ꞌAu-auē te nuꞌu ena! Ko oho ꞌana a te ara taꞌe tano pē ⸤Kāiŋa⸥. ꞌI te haŋa ki te moni, ko haka tapa ꞌā mai te ara o te ꞌAtua, pē ⸤Vārama⸥, ꞌe, ꞌi te haka ꞌāriŋa mau era ꞌā o rāua, pē Kōrē⁠ ka mā-mate ena.
Te nuꞌu ena he haꞌamā e tahi ꞌi te hora kai i te haraoa mo haka manaꞌu i te mate iŋa o Ietū. ꞌIna a rāua he moꞌa i te ŋoŋoro ena; te meꞌe aŋa nō he kai, he unu ꞌe he reka. Te nuꞌu ena pa he nuꞌu hāpaꞌo māmoe hāpaꞌo i a rāua mau nō, pa he raŋi vai kore maꞌu e te tokerau. ꞌE pa he tumu ꞌina he hua, ꞌina e tahi meꞌe riva-riva mo poreko mai roto i te nuꞌu ena. A rāua he meꞌe mate, pa he tumu ko oꞌi ꞌā a te aka ꞌe ko paka-paka ꞌana.
A rāua takoꞌa pa he vave taparahi-taꞌata, ꞌe te meꞌe taꞌe tano haꞌamā aŋa e rāua pa he kuta-kuta ꞌōꞌone o te vaikava. Te nuꞌu ena takoꞌa pa he hetuꞌu eꞌa mai te rāua ara, ꞌe nā ko ai era ꞌā te ūtuꞌa mo rāua, he noho mau rō ꞌāvai ꞌi roto i te kona hopeꞌa o te pōꞌuri.
A ꞌĒnoko, he hitu taŋata mai i a ꞌĀtamu, i vānaŋa rō pa he perofeta o ruŋa i te nuꞌu ena ꞌi te hora kī era pē nei ē: «I takeꞌa rō e au i te ꞌAtua e oho mai ꞌana koia ko tāꞌana merahi ka miꞌi ka miꞌi
mo ture ꞌe mo haka ūtuꞌa i te taŋata o ruŋa i te meꞌe taꞌatoꞌa taꞌe tano aŋa ꞌe o ruŋa i te parauꞌino taꞌatoꞌa kī mōꞌona e te nuꞌu hara taparahi-taꞌata».
Te nuꞌu ena he riri-riri nō te aŋa mo te meꞌe taꞌatoꞌa, ꞌina e tahi meꞌe tano mo rāua, te meꞌe haŋa mau nō he haka koa i a rāua. Te vānaŋa iŋa e haka tuꞌu rō ꞌana pa he meꞌe ena ē: i a rāua mau nō te tano, ꞌe te aŋa he haka paka i te tētahi mo ravaꞌa nō i te meꞌe mai i a rāua.
E te taina, e uꞌi ꞌo rehu te vānaŋa kī ꞌi muꞌa ꞌā e te ⸤ꞌāpōtoro⸥ o te tātou Pūꞌoko Haka Tere ko Ietū Kiritō
pē nei ē: «ꞌI te ŋā mahana hopeꞌa ena e ai rō te nuꞌu haka kata-kata ꞌi te ꞌAtua ꞌe ꞌi tāꞌana nuꞌu, ꞌe hai meꞌe taꞌe tano pohe nō e te hakari ka haka tere ena i a rāua».
O te nuꞌu ena te haka topa-topa kē i te taŋata. Te rāua meꞌe aŋa he meꞌe pohe nō o te hakari, ꞌe ꞌina he Vārua o te ꞌAtua i a rāua.
ꞌE a kōrua, e te taina ē, e haka hio-hio e oho nō ꞌi roto i te hāpī parautiꞌa hai haka moe i te manaꞌu ꞌi ruŋa i a Ietū, ꞌe e pure hai pūai o te ⸤Vārua Maitai⸥.
E uꞌi ꞌo rehu te rahi o te haŋa o te ꞌAtua mo tātou. ꞌE e tiaki ki te mahana ka vaꞌai mai ena e te tātou Pūꞌoko Haka Tere ko Ietū Kiritō, hai riva rahi ōꞌona, i te ora ꞌāpī ꞌina he hopeꞌa raꞌa.
E haka ꞌaroha ꞌe e hāꞌūꞌū e oho kōrua i te nuꞌu e ꞌaka-ꞌaka rō ꞌana te rāua manaꞌu.
ꞌE ki te tētahi e uꞌi e haka eꞌa mai roto i te ūtuꞌa o te pōꞌauahi. E haka ꞌaroha kōrua i te nuꞌu hara, ꞌe e uꞌi kōrua e te hara era o rāua pa he ꞌōꞌone haka pea-pea i te kahu, ꞌo pea-pea takoꞌa rō kōrua.
Ki haꞌahana-hana tahi tātou ki te ꞌAtua, kope haka eꞌa i a tātou mai roto i te ūtuꞌa o te hara ꞌe vaꞌai mai i te ora ꞌāpī ꞌina he hopeꞌa raꞌa hai Ietū Kiritō, he Pūꞌoko Haka Tere o tātou. I te ꞌAtua mau nō te pūai mo hāpaꞌo i a tātou ꞌo oꞌo ki roto i te hara, ꞌe mo haka māroa i a tātou pe muꞌa ka oho ena ꞌi muꞌa i a ia ꞌi roto i tōꞌona pūai ꞌana-ꞌana e koa rō ꞌana ꞌe ꞌina e tahi hape. I a ia mau nō te nui-nui, te pūai, te parau o te meꞌe taꞌatoꞌa ꞌi muꞌa ꞌā, ꞌi te hora nei ꞌe ꞌina he hopeꞌa raꞌa. ⸤ꞌĀmene⸥.
—.
He ꞌaꞌamu takoꞌa e Ietū i te ꞌaꞌamu haꞌaauraꞌa nei ki tāꞌana nuꞌu hāpī:  «He taŋata ꞌono e tahi e ai rō ꞌana ōꞌona tāvini he pūꞌoko haka tere o tōꞌona hauhaꞌa. He kī e te nuꞌu: “Tuꞌu tāvini haka tere hauhaꞌa e tākere rō ꞌana i tuꞌu hauhaꞌa”.
»He uŋa e rā taŋata ki tū tāvini era mo oho ꞌe he ꞌui: “¿He aha te meꞌe kī mai nei e te nuꞌu o ruŋa ōꞌou? Ka haka ꞌite tahi mai pē hē koe i haka tere ai i tōꞌoku hauhaꞌa. E ko aŋa haka ꞌou e koe i te aŋa era”.
»He noho ia rā tāvini he manaꞌu: “¿He aha tāꞌaku meꞌe ka aŋa nei ka haka eꞌa nei i a au mai te aŋa? ꞌIna ōꞌoku haŋu toe mo aŋa i te aŋa paŋahaꞌa, ꞌe he haꞌamā au mo oho mo noꞌi-noꞌi.
¡ꞌĀ! Ko ꞌite ꞌana ꞌō a au ꞌi te hora nei he aha tāꞌaku meꞌe mo aŋa ki ai ai te nuꞌu mo toꞌo i a au ki te rāua hare ka haka eꞌa ena i a au mai te aŋa”.
»He haꞌamata he kī mo oho ki a ia e tahi e tahi o te nuꞌu e ai rō ꞌana te rāua tārahu mo tū taŋata ꞌono era. He ꞌui ki te kope raꞌe: “¿E hia uꞌu tārahu mo te kope haka aŋa mai nei i a au?”.
He pāhono e tū kope era: “E tahi hānere tura mōrī”. He kī e tū tāvini era: “ꞌĪ tuꞌu parau tārahu ꞌī aꞌa. Ka noho koe, ka aŋa mai e tahi parau haka ꞌou mo te pae ꞌahuru nō tura mōrī”.
»He ꞌui ki te rua: “ꞌE a koe, ¿e hia uꞌu tārahu?”. He pāhono e tū rua kope era: “E hoꞌe hānere pūtē tariko”. He kī e tū tāvini era: “ꞌĪ tuꞌu parau tārahu ꞌī aꞌa. Ka aŋa mai e tahi parau haka ꞌou mo te vaꞌu ꞌahuru nō pūtē”.
»I ꞌite era i rā meꞌe e tū taŋata ꞌono era he kī: “¡Ko te mārama-rama i te kope aŋa i te meꞌe tuꞌu pē rā!”».  He kī haka ꞌou e Ietū:  «He aŋi ꞌā, ꞌata hau ꞌi te ꞌite te nuꞌu taꞌe ⸤haka moe i te manaꞌu⸥ ꞌi ruŋa i te ꞌAtua mo aŋa i te meꞌe mo te rāua riva-riva ki te nuꞌu haka moe i te manaꞌu ꞌi ruŋa i te ꞌAtua.
ꞌO ira ꞌī a au he kī atu: te hauhaꞌa o kōrua o te nuꞌu haka moe i te manaꞌu ꞌi ruŋa i te ꞌAtua e vaꞌai mo hāꞌūꞌū ki te rua ki ai ai te kōrua repahoa ꞌi te ao nei, ꞌe ki ai ai, ꞌi te hora o te kōrua mate, te kōrua repahoa ꞌi te raŋi mo toꞌo i a kōrua.
»Te kope aŋa tī-tika i te aŋa ꞌiti-ꞌiti, pē ira ꞌā ka aŋa tī-tika era i te aŋa nui-nui; ꞌe te kope taꞌe aŋa tī-tika i te aŋa ꞌiti-ꞌiti, pē ira ꞌā ka taꞌe aŋa tī-tika era i te aŋa nui-nui.
Mo taꞌe aŋa tī-tika o kōrua i te hauhaꞌa o te ao nei, ¿ko ai ia te meꞌe mo vaꞌai atu mo aŋa e kōrua i te hauhaꞌa parautiꞌa o te raŋi?
ꞌE mo taꞌe hāpaꞌo riva-riva o kōrua i te meꞌe o te rua kope, ¿ko ai ia te meꞌe mo vaꞌai atu i te hauhaꞌa mo kōrua?
»Te taŋata e tahi e ko riva mo tāvini ki te kope e rua; ki te kope e tahi ka haŋa era ꞌe ki te rua ka riri era. He haꞌatura ki te kope e tahi ꞌe ki te rua e ko haꞌatura. Te auraꞌa: e ko tano kōrua mo tāvini ki te ꞌAtua ꞌe ki te moni».
I ŋaroꞌa era i tū meꞌe taꞌatoꞌa era e te ⸤fariseo⸥, he nuꞌu nou-nou moni, he haka ka-kata i a Ietū.
He kī e Ietū ki rā nuꞌu:  «A kōrua e haka takeꞌa ena ki te taŋata he nuꞌu aŋa i te meꞌe tī-tika. Ka ai atu pē ira, te ꞌAtua ko ꞌite riva-riva ꞌā i te huru o te kōrua manaꞌu. E rahi rō ꞌā, paꞌi, te meꞌe, ki te manaꞌu taŋata, he meꞌe hopeꞌa o te riva-riva, ꞌe ki te mata o te ꞌAtua, he meꞌe hopeꞌa o te rake-rake.
»Hai roŋo o te ꞌAtua pāpaꞌi e ⸤Mōtē⸥ ꞌe e te perofeta te taŋata e haka tere era i a rāua ꞌātā ki te hora o Iovani Papatito. Mai rā hora e haka ꞌite e oho nei i te parau ꞌāpī riva-riva o ruŋa o te ⸤haka tere iŋa ꞌāpī o te ꞌAtua⸥, ꞌe nuꞌu rahi te nuꞌu haŋa mo oꞌo o rāua ki roto o rā haka tere iŋa ꞌe mo haka tere i a rāua e te ꞌAtua.
»Ka ai atu pē ira, ꞌi raꞌe te raŋi ꞌe te henua ana ŋaro, ki te ŋaro o te vānaŋa hopeꞌa o te ꞌiti-ꞌiti o ruŋa o te roŋo o te ꞌAtua pāpaꞌi e Mōtē.
»He haꞌaauraꞌa nei e tahi: mo haꞌataꞌa o te taŋata mai tāꞌana viꞌe ⸤hāipo-ipo⸥ ꞌe he hāipo-ipo ki te rua, e taiꞌata ꞌana. E taiꞌata takoꞌa ꞌana te taŋata hāipo-ipo ki te viꞌe haꞌataꞌa.
»E ai rō ꞌā e tahi taŋata ꞌono; e uru era hai kahu hopeꞌa o te riva-riva. Paurō te mahana e aŋa era i te ŋoŋoro nui-nui.
E ai takoꞌa rō ꞌana e tahi taŋata veve te ꞌīŋoa ko Rātaro, tōꞌona hakari e ꞌī rō ꞌana e te ꞌeka-ꞌeka, ꞌe ꞌi haho o te ꞌōpani o te hare o tū taŋata ꞌono era e haka rē era e tōꞌona repahoa.
Te haŋa o rā veve he kai i te pārehe-rehe meꞌe vī-viri mai ruŋa i te ꞌamuramaꞌa o tū taŋata era. ꞌE te paiheŋa te aŋa he oho nō he amo-amo i tōꞌona ꞌeka-ꞌeka.
»He tuꞌu ki te mahana e tahi he mate tū ꞌōtare era, he maꞌu e te merahi ki te raŋi ki muri i a ⸤ꞌAparahama⸥. He mate takoꞌa tū taŋata ꞌono era. He maꞌu he tanu, ꞌe ꞌi roto i te pōꞌauahi i hopeꞌa ai. ꞌE mai roto i rā ꞌati i hārui ai te mata, he uꞌi ko ꞌAparahama ꞌi kōnui era, ꞌe ꞌi muri e noho rō ꞌā a Rātaro.
—.
»He raŋi ia: “E koro ko ꞌAparahama ē, ka haka ꞌaroha koe i a au. Ka uŋa a Rātaro ka haka rari i te potu o tōꞌona maŋa-maŋa rima hai vai mo haka takeꞌo i tōꞌoku ꞌarero; ꞌī a au e ꞌati atu ena ꞌi roto i te ahi nei”.
»He pāhono e ꞌAparahama: “E manaꞌu koe, e haŋu ē: ko koe te meꞌe riva-riva ꞌi te hora e ora nō ꞌā, ꞌe ko Rātaro te meꞌe noho rake-rake. ꞌI te hora nei ko ia te meꞌe riva-riva, ꞌe ko koe ꞌi roto i te rake-rake.
ꞌE taꞌe nō ꞌō ꞌo ira, e ai takoꞌa rō ꞌana ꞌi vāeŋa o tātou e tahi vaha nui-nui e haꞌataꞌa ena i a kōrua mai i a mātou. E ko tuꞌu atu te nuꞌu mo oho atu ki nā, ꞌe mai nā ki nei”.
»He ani e rā ꞌono: “E koro ko ꞌAparahama ē, ka uŋa ia koe i a Rātaro ki te hare o tōꞌoku matuꞌa tane
mo haka ꞌite ki tōꞌoku taina hoko rima o ruŋa i te ꞌati nei ōꞌoku ꞌi roto i te pōꞌauahi, ki haka riva-riva ai i te rāua māhatu, ꞌo tuꞌu takoꞌa mai ki te kona nei”.
»He kī e ꞌAparahama: “Te meꞌe pāpaꞌi e Mōtē ꞌe e te perofeta e taiꞌo rō ꞌā ꞌi roto i te hare pure paurō te ⸤mahana haka ora⸥: ¡e haka roŋo ꞌe ꞌai ka haꞌatura rō!”.
»He pāhono e tū ꞌono era: “E ko tano pē ira, e koro ē. Mo oho e tahi taŋata e ora haka ꞌou mai te mate mo vānaŋa ki a rāua, he haka roŋo ꞌe he ⸤huri te manaꞌu ki te ꞌAtua⸥”.
»He kī e ꞌAparahama: “Mo taꞌe haka roŋo ꞌe mo taꞌe haꞌatura i te meꞌe pāpaꞌi e Mōtē ꞌe e te perofeta, pē ira ꞌā ka taꞌe haka roŋo takoꞌa era ka ai atu he ora haka ꞌou te taŋata mai te mate”».
ꞌI muꞌa o te ꞌAtua ꞌe o Ietū Kiritō, kope ka oho mai ena pa he ꞌAriki nui-nui mo haka ūtuꞌa i te nuꞌu ora ꞌe i te nuꞌu mate, ka kī atu ena a au:
e haka ꞌite e oho koe, e Timoteo ē, i te roŋo o te ꞌAtua, ka haŋa ꞌe ka taꞌe haŋa e te nuꞌu mo haka roŋo atu. Hai haumārū ana hāpī ꞌe ana haka ꞌite i te rāua hape, ana ture, ꞌe ana haka haŋu i te rāua manaꞌu.
Nā e tuꞌu rō te mahana e ko haŋa haka ꞌou te taŋata ki te hāpī parautiꞌa. Te meꞌe ka aŋa era he kimi i te maꞌori hāpī i te meꞌe haŋa nō o rāua mo haka roŋo,
he hārui hai tuaꞌivi i te parautiꞌa, ꞌe he haka roŋo ki te rauhuru nō atu ꞌaꞌamu.
ꞌE a koe, e ꞌite i te hāito i taꞌa meꞌe kī ꞌe i taꞌa meꞌe aŋa, e haꞌaoromaꞌi hai pūai i te ꞌati, e haka ꞌite e oho i te ⸤roŋo riva-riva o ruŋa i a Ietū Kiritō⸥, ꞌe e aŋa riva-riva taꞌa aŋa.
E Timoteo, ko hāhine ꞌana a au mo mate; ko tuꞌu ꞌana a au ꞌi te hora nei pa he tūtia mo te ꞌAtua.
Ko vaꞌai tahi ꞌana a au i a au mo tāvini ki te ꞌAtua, pa he vaꞌai iŋa o te vaꞌehau i a ia ki te mate ꞌi te hora o te tamaꞌi, ꞌe pa he kope ꞌāꞌati, ko tuꞌu ꞌana a au ki te hopeꞌa. ꞌIna kai haka tapa, ki te hora hopeꞌa, mai te hāpī parautiꞌa o te ꞌAtua.
Te meꞌe toe nō he vaꞌai mai i tōꞌoku hei, hei vaꞌai ki te nuꞌu aŋa i te meꞌe tī-tika ki te mata o te ꞌAtua ka vaꞌai mai ena ꞌi te mahana o te ture hopeꞌa e Ietū Kiritō, kope ture hai parautiꞌa i te hape o te taŋata. ꞌE taꞌe ki a au nō ka vaꞌai mai ena, ki te nuꞌu taꞌatoꞌa tiaki hai māhatu ki tōꞌona hoki iŋa mai.
E Timoteo, ka uꞌi te rāveꞌa mo hōrou ōꞌou mo oho mai.
A Rema, ꞌi te haŋa rahi ki te meꞌe o te ao nei, ko hoa ꞌana i a au ꞌe ko oho ꞌana ki Tētārōnika. A Keretene ꞌai Karatia, ꞌe a Tito ꞌi Raramatia.
Ko Ruka mau nō te meꞌe ꞌi muri i a au.  E uꞌi e kimi mai a Marko ꞌe ꞌai ka maꞌu rō mai ꞌi muri i a koe mo hāꞌūꞌū mai ꞌi tāꞌaku aŋa.
A Tīkiko ko haka uŋa ꞌana e au ki Ēfeto.
Ki oho mai koe, e maꞌu mai te paratoa haka rē e au ki a Karapō ꞌi Toroare. E maꞌu takoꞌa mai te puka, ꞌe te meꞌe mo taꞌe rehu i a koe he puka aŋa era hai kiri.
A Arehantaro, taŋata aŋa ꞌaurī era, ko aŋa mai ꞌana i te meꞌe taꞌe tano ki a au; mo te ꞌAtua e haka ūtuꞌa i a ia.
E hāpaꞌo koe e ia; ꞌina, paꞌi, he haŋa ki te roŋo haka ꞌite e tātou.
ꞌI te mahana maꞌu raꞌe era i a au mo ture ꞌi muꞌa o te nuꞌu ra-rahi o te rōmano, ꞌina e tahi kope i mataꞌite mōꞌoku; taꞌatoꞌa nō i hoa ai i a au. Pē hiva ꞌana te ꞌAtua ana taꞌe tapa atu, ꞌo haka ūtuꞌa i a rāua.
ꞌĀꞌana mau nō i hāꞌūꞌū mai ꞌe i vaꞌai mai i te pūai mo haka ꞌite ōꞌoku i te roŋo riva-riva o ruŋa o Ietū Kiritō, ꞌe, takoꞌa, mo haka roŋo tahi mai o te nuꞌu taꞌe he hūrio. Pē ira te ꞌAtua i toꞌo ai i a au mai roto i te haha o te reone,
ꞌe pē ira takoꞌa ꞌā ka haka eꞌa ena i a au mai roto i te ꞌati taꞌatoꞌa ꞌe ka maꞌu ena i a au ki te raŋi ki te ao haka tere e ia. ¡Ki haꞌahana-hana tahi tātou ki a ia ꞌātā ki te hopeꞌa raꞌa! ⸤ꞌĀmene⸥.
Ka ꞌaroha ki a Pirika ararua ko ꞌĀkira, pē ira ꞌā ki a ꞌOnetiforo ꞌe ki tōꞌona huaꞌai.
A Erato ko noho ꞌana ꞌi Kōrinto, ꞌe a Torofimo, ꞌi te māui-ui, ko haka rē ꞌana e au ꞌi Mīreto.
E Timoteo, e hōrou mai koe mai taꞌe tuꞌu mai te toŋa. A Euvuro, a Purenete, a Rino, a Karauria ꞌe te taina taꞌatoꞌa ꞌī e ꞌaroha atu ena.
Ka ai i a koe te hāꞌūꞌū o te tātou Pūꞌoko Haka Tere ko Ietū Kiritō, ꞌe te riva rahi o te ꞌAtua ꞌi ruŋa i a kōrua taꞌatoꞌa.
ꞌI te mahana haka ora e tahi, e oho nō ꞌā a kuā Ietū a te kona ꞌoka tariko, ꞌai te nuꞌu hāpī ꞌāꞌana e more-more e oho era i te karu tariko koia ko hure-hure, ꞌai ka kai.
He ꞌui ia e te tētahi nuꞌu ⸤fariseo⸥:  —¿He aha kōrua e aŋa ena i te meꞌe taꞌe haꞌatiꞌa mo aŋa ꞌi te mahana haka ora?
He pāhono e Ietū:  —¿Kai taiꞌo ꞌana ꞌō a kōrua i te meꞌe aŋa e Tāvita ꞌi te hora maruaki ananake ko te nuꞌu oho ꞌi muri i a ia?
I uru nō ki roto i te Kona Haꞌamuri ꞌAtua, he toꞌo i te haraoa e tapu rō ꞌa, he kai ꞌe he tuhaꞌa ki tāꞌana nuꞌu, ka ai atu he ⸤oromatuꞌa⸥ mau nō te meꞌe haꞌatiꞌa mo kai i rā haraoa.
He kī haka ꞌou e Ietū:  —I a au i te ⸤Poki o te taŋata⸥ te parau o te mahana haka ora mo kī i te meꞌe haꞌatiꞌa ꞌe i te meꞌe taꞌe haꞌatiꞌa mo aŋa.
ꞌI te mahana haka ora haka ꞌou e tahi, he uru a Ietū ki roto i te ⸤hare pure hūrio⸥ he haꞌamata he hāpī. ꞌI roto e tahi taŋata e rehe-rehe rō ꞌā te rima mataꞌu.
Te nuꞌu ⸤maꞌori o te haka tere hūrio⸥ ꞌe te fariseo ꞌai e uꞌi era hoki e haka ora rō e Ietū i rā taŋata ꞌi te mahana haka ora, mo ravaꞌa ꞌōtohe mo tuhi e rāua i tōꞌona hape.
ꞌE, a Ietū, ꞌi te meꞌe ko aŋi-aŋi ꞌana i te manaꞌu o rā nuꞌu, he kī ki tū taŋata rima rehe-rehe era: «Ka eꞌa koe ki ruŋa ka māroa ꞌi vāeŋa».  He eꞌa tū taŋata era he māroa.
He kī ia e Ietū ki rā nuꞌu: «ꞌĪ a au he ꞌui atu e tahi meꞌe: “¿He aha te meꞌe tano mo aŋa ꞌi te mahana haka ora: he meꞌe riva-riva ꞌo he meꞌe rake-rake? ¿He haka ora i te taŋata ꞌo he tiŋaꞌi he haka mate?”».
He uꞌi ki te nuꞌu taꞌatoꞌa o muri i a ia, ꞌe he kī ki tū taŋata era: «Ka haka toro mai tuꞌu rima».  He aŋa e tū taŋata era pē ira ꞌe he ora rō ꞌai.
He riri tū nuꞌu maꞌori era ꞌe te nuꞌu fariseo ꞌe he haꞌamata he tātake he aha te rāua meꞌe mo aŋa ki a Ietū.
ꞌI rā ŋā mahana, he iri a Ietū ki ruŋa i te maꞌuŋa e tahi mo pure ꞌe i pure ai ka ꞌōtea rō.
I ꞌōtea era he haka taka-taka i tāꞌana nuꞌu hāpī. He toꞌo mai roto e hoꞌe ꞌahuru mā piti ꞌe he nape he ꞌāpōtoro.
Ko te nuꞌu nei rā ŋā ꞌāpōtoro: ko Tīmona, nape e Ietū ko Pētero; ko Antarea, taina o Tīmona; ko ⸤Tanatiako⸥, ko ⸤Iovani⸥, ko Feripe, ko Torometi,
ko Māteo, ko Tōmā, ko Tanatiako, poki ꞌa Arafeo; ko Tīmona, e kī era he ⸤sērote⸥;
ko Hura, poki ꞌa Tanatiako, ꞌe ko Hura Ikariote, hoꞌo era i a Ietū.
He turu a Ietū mai ruŋa i te maꞌuŋa ananake ko tū nuꞌu era. I topa era he no-noho ꞌi te kona pararaha e tahi. Ko taka-taka era ꞌā ꞌi rā kona meꞌe rahi nuꞌu hāpī haka ꞌou ꞌāꞌana ꞌe meꞌe rahi nuꞌu o te kona taꞌatoꞌa o Hūrea, o Hērutarema, o Tiro ꞌe o Tīrone.
I tuꞌu tahi ai rā nuꞌu mo haka roŋo i te vānaŋa ꞌa Ietū ꞌe mo haka ora e ia i te rāua māui-ui. ꞌE te nuꞌu oꞌo e te tātane i haka ora takoꞌa rō e Ietū.
Taꞌatoꞌa e uꞌi era i te rāveꞌa mo haka puā ki a Ietū; he ora, paꞌi, te rāua māui-ui ꞌi te mana eꞌa mai ruŋa i a ia.
He uꞌi a Ietū a ruŋa i tāꞌana nuꞌu hāpī ꞌe he kī:  «Ko te koa i a kōrua, e te nuꞌu veve manaꞌu pē nei ē:  ꞌina e tahi kōrua auraꞌa mo kore o te ꞌAtua;  a kōrua o roto i te ⸤haka tere iŋa ꞌāpī o te ꞌAtua⸥.
Ko te koa i a kōrua, e te nuꞌu maruaki ki te meꞌe o te ꞌAtua ē;  e mākona rō kōrua.  Ko te koa i a kōrua, e te nuꞌu taŋi o te hora nei ē;  e koa rō kōrua.
»Ko te koa i a kōrua ka tute ena e te nuꞌu mai muri i a rāua, ka riri, ka vā-vā ꞌe ka taꞌe haka au ena ꞌi te ai o kōrua o te Poki o te taŋata.
Ki topa atu rā ŋā meꞌe, e koa kōrua; e vaꞌai rō atu, paꞌi, e te ꞌAtua i te meꞌe hopeꞌa o te nui-nui mo kōrua ꞌi te raŋi. Te tupuna o te nuꞌu era i aŋa takoꞌa rō pē ira ki te ŋā perofeta era o muꞌa ꞌā.
»Ko te ꞌaroha i a kōrua, e te nuꞌu ꞌono manaꞌu pē nei ē:  ꞌi te hauhaꞌa mau nō o te ao nei te koa;  he oti mau ꞌā te koa mo ravaꞌa e kōrua.
Ko te ꞌaroha i a kōrua, e te nuꞌu mākona ꞌi te meꞌe o te ao nō nei ē;  nā e maruaki rō kōrua ki te meꞌe o te ꞌAtua.  Ko te ꞌaroha i a kōrua, e te nuꞌu koa o te hora nei ē;  he ta-taŋi kōrua.
Ko te ꞌaroha i a kōrua mo haꞌahana-hana atu e te nuꞌu taꞌatoꞌa;  te tupuna o rā nuꞌu i haꞌahana-hana takoꞌa rō pē ira ki te perofeta reo-reo.
»Ki a kōrua ki te nuꞌu haka roŋo mai, ꞌī a au he kī atu: E haŋa ki te nuꞌu te rāua manaꞌu mau nō he tōtōā atu. E aŋa te meꞌe riva-riva ki te nuꞌu maꞌu i te riri mo kōrua.
E haꞌamaitai te nuꞌu taro-taro atu, ꞌe e pure mo te nuꞌu vā-vā atu i a kōrua.
Mo puꞌa atu e tahi kope i tuꞌu pāꞌiŋa ꞌāriŋa, e vaꞌai te rua pāꞌiŋa; ꞌe mo hiko e te kope e tahi i tuꞌu paratoa, e vaꞌai takoꞌa tuꞌu kamita.
Mo no-noꞌi atu te nuꞌu e tahi meꞌe, e vaꞌai, ꞌe mo hiko i taꞌa meꞌe, ꞌina ko kī mo haka hoki atu.
E aŋa koe ki te rua i te meꞌe haŋa e koe mo aŋa atu e te rua.
»Mo haŋa o kōrua ki te nuꞌu nō e haŋa rō atu ꞌā, ¿he aha ia te kōrua meꞌe riva-riva i aŋa? Te nuꞌu hara pē ira takoꞌa e aŋa ena.
ꞌE mo aŋa o kōrua i te meꞌe riva-riva ki te nuꞌu aŋa nō atu i te meꞌe riva-riva ki a kōrua, ¿he aha ia te kōrua meꞌe riva-riva i aŋa? Te nuꞌu hara pē ira takoꞌa e aŋa ena.
Mo tārahu o kōrua i te meꞌe ki te nuꞌu mau nō ko ꞌite ꞌā e kōrua e haka hoki rō atu, ¿he aha ia te kōrua meꞌe riva-riva i aŋa? Pē ira te nuꞌu hara e tārahu ena i te meꞌe ki te tētahi nuꞌu hara koia ko tiaki mo haka hoki.
»E haŋa kōrua ki te nuꞌu te rāua manaꞌu mau nō he tōtōā atu ꞌe e aŋa takoꞌa te meꞌe riva-riva ki a rāua. ꞌE mo no-noꞌi atu mo haka tārahu, e vaꞌai ꞌe ꞌina kōrua ko tiaki mo haka hoki atu. Pē ira he ai te meꞌe hopeꞌa o te nui-nui o te ꞌAtua mo haka koa i a kōrua, ꞌe hai meꞌe nei ka takeꞌa ena: he ŋā poki mau ꞌā kōrua o te ꞌAtua. A ia, paꞌi, ꞌAtua riva takoꞌa ki te nuꞌu taꞌe ꞌite i te māuru-uru ki a ia ꞌe ki te nuꞌu aŋa i te meꞌe taꞌe tano.
E haka ꞌaroha kōrua i te nuꞌu pa he haka ꞌaroha iŋa ena ꞌā o te ꞌAtua, he Matuꞌa o kōrua.
»ꞌIna ko manaꞌu: i a kōrua te parau mo kī i te tano ꞌe i te taꞌe tano o te meꞌe aŋa e te rua, ꞌo kī takoꞌa atu e te ꞌAtua i te tano ꞌe i te taꞌe tano o te kōrua meꞌe aŋa. ꞌIna ko manaꞌu: te meꞌe tano mo te rua he ūtuꞌa o te ꞌAtua, ꞌo kī rō atu e te ꞌAtua mo kōrua. E haka rehu te hape o te rua ki haka kore ai e te ꞌAtua i te kōrua hape.
E vaꞌai kōrua ki te tētahi, ki vaꞌai takoꞌa atu ai e te ꞌAtua ki a kōrua. Ka haꞌaꞌī atu ena, paꞌi, i te kōrua pūtē ki te ꞌī, ka rū-rū ena ko ꞌī riva-riva ꞌā. Pa he hāito iŋa ena ꞌā o kōrua mo vaꞌai ki te rua, pē ira ka hāito takoꞌa ena e te ꞌAtua mo vaꞌai atu ki a kōrua».
He ꞌui ia e Ietū: «¿Hoki e tano mau rō te taŋata matapō mo maꞌu i te rua matapō a te ara? ¿E ko vī-viri hō ararua ki roto i te pū?
Te kope hāpī taꞌe i hau ki tōꞌona maꞌori; ki oti i te hāpī, ka ai era pē tōꞌona maꞌori.
»¿He aha koe e uꞌi ena i te pua mauku o roto i te mata o tuꞌu taina ꞌe ꞌina koe he takeꞌa i te pou o roto i tuꞌu mata?
Mo taꞌe takeꞌa e koe i te pou o roto i tuꞌu mata, ¿pē hē koe i manaꞌu ai mo kī ki tuꞌu taina: “E te taina, ka haka rē mai koe ki toꞌo atu a au i te pua mauku mai roto i tuꞌu mata”? ¡E te taŋata riva a te haho ē!, ka toꞌo koe ꞌi raꞌe i te pou mai roto i tuꞌu mata, ki takeꞌa riva-riva ai e koe i te pua mauku ꞌi roto i te mata o tuꞌu taina.
»ꞌIna e tahi tumu riva-riva mo hua o te meꞌe rake-rake, ꞌe ꞌina e tahi tumu rake-rake mo hua o te meꞌe riva-riva.
Te huru o te tumu e aŋi-aŋi ena ꞌi tōꞌona hua iŋa: taꞌe mai ruŋa i te miro pū-pū te pika e mo-more ena, ꞌe taꞌe mai ruŋa i te tumu tūava te vino e mo-more ena.
Te taŋata riva-riva he vānaŋa i te meꞌe riva-riva ꞌi te ai māhatu riva-riva tōꞌona, ꞌe te taŋata rake-rake he vānaŋa i te meꞌe rake-rake ꞌi te ai māhatu rake-rake tōꞌona. O te meꞌe e rahi rō ꞌana ꞌi roto i te māhatu te haka vānaŋa i te haha.
»¿He aha kōrua e kī ena he Pūꞌoko Haka Tere a au o kōrua, ꞌe ꞌina kōrua he aŋa i tāꞌaku meꞌe kī?
ꞌĪ a au he kī atu: te taŋata oho mai ki a au, haka roŋo ꞌe aŋa i tāꞌaku meꞌe kī,
e tuꞌu rō ꞌana pa he taŋata haka tuꞌu i tōꞌona hare i uꞌi ꞌi raꞌe i te kona hio-hio ꞌai ka aŋa iho. Ka hetu era te aꞌa ki rā hare, ꞌina e ko makenu ꞌi te haka tuꞌu ꞌi rā kona.
ꞌE te taŋata haka roŋo i tāꞌaku vānaŋa ꞌe ꞌina he aŋa pa he meꞌe kī e au, e tuꞌu rō ꞌā pa he taŋata haka tuꞌu i tōꞌona hare ꞌi te kona taꞌe hio-hio. Ka hetu era te aꞌa ki rā hare, ꞌi te pūai he to-toi ꞌe he marere tahi».
I oti era he eꞌa a Pauro mai ꞌĀtena he oho ki Kōrinto.
ꞌI ira i māhani ai ki te taŋata ⸤hūrio⸥ te ꞌīŋoa ko ꞌĀkira o te kona ko Ponotō, tuꞌu iho mai ꞌĪtāria ararua ko tāꞌana viꞌe ko Pirisira. Mai ira a rāua i oho mai ai ꞌo te kī e te ꞌariki ko Karaurio mo eꞌa o te hūrio taꞌatoꞌa mai Roma. He oho ia a Pauro he uꞌi.
ꞌI te meꞌe era te aŋa ꞌa Pauro pa he aŋa ꞌā o rā nuꞌu, he aŋa karapā, he noho ꞌi muri mo aŋa ananake.
Paurō te ⸤mahana haka ora⸥ e oho era a Pauro ki te ⸤hare pure hūrio⸥. ꞌI ira e vānaŋa ꞌe e tātake era ananake ko te nuꞌu hūrio ꞌe taꞌe hūrio, he haŋa mo aŋi-aŋi e rā nuꞌu he parautiꞌa tāꞌana meꞌe hāpī o ruŋa i a Ietū.
I tuꞌu era a Tira ararua ko Timoteo mai Mātērōnia, he noho mau rō ꞌai a Pauro he haka ꞌite i te ⸤roŋo riva-riva o te ꞌAtua⸥ ꞌe he haka aŋi-aŋi ki te hūrio o Kōrinto: a Ietū he ⸤Kiritō⸥.
He haꞌamata rā nuꞌu he riri ꞌe he vā-vā i a Pauro. He tū-tū ia a Pauro i te puŋaꞌehu mai ruŋa i tōꞌona kahu mo haka ꞌite ki rā nuꞌu: taꞌe ōꞌona te hape mo haka ūtuꞌa i a rāua e te ꞌAtua, o rāua ꞌā. ꞌE he kī: mai rā hora pe muꞌa he oho a ia ki te nuꞌu taꞌe he hūrio.
He eꞌa ia a Pauro mai roto i te hare pure, he oho ki te hare o te taŋata taꞌe he hūrio te ꞌīŋoa ko Titio Huto, taŋata haꞌamuri ki te ꞌAtua, tōꞌona hare ꞌi muri i rā hare pure.
A Kīripo, pūꞌoko haka tere o te hare pure nei, kai roa, he ⸤haka moe i te manaꞌu⸥ ꞌi ruŋa i a Ietū ananake ko te nuꞌu taꞌatoꞌa o tōꞌona hare. ꞌE meꞌe rahi nuꞌu haka ꞌou o Kōrinto ŋaroꞌa i te roŋo riva-riva o te ꞌAtua he haka moe takoꞌa i te rāua manaꞌu ꞌi ruŋa i a Ietū, ꞌe he haka ⸤papatito⸥ i a rāua.
ꞌI te pō e tahi he kī e te ꞌAtua ki a Pauro ꞌi roto i te meꞌe haka takeꞌa e te ꞌAtua: «ꞌIna koe ko riꞌa-riꞌa ꞌe ꞌina koe ko mou. Ka haka ꞌite ka oho nō tāꞌaku roŋo.
ꞌĪ, paꞌi, a au ꞌi muri i a koe, ꞌe ꞌina e tahi kope mo tōtōā atu. Nuꞌu rahi, paꞌi, te nuꞌu o nei i haꞌataꞌa e au māꞌaku».
ꞌO ira a Pauro i noho ai e tahi matahiti ꞌe te ꞌafa ꞌi Kōrinto e hāpī e oho ꞌā i te roŋo riva-riva o te ꞌAtua ki te nuꞌu o ira.
ꞌI te hora ko Karione te suerekao o Ākāia, he ꞌa-ꞌaru i a Pauro e te nuꞌu hūrio taꞌe haka moe i te manaꞌu ꞌi ruŋa i a Ietū ꞌe he maꞌu ki te hare ture pa he meꞌe haꞌaꞌau e rāua.
He kī ki a Karione:  —Te kope nei e hāpī e oho ꞌana ki te taŋata mo haꞌamuri ki te ꞌAtua hai oho iŋa taꞌe tano ki te mātou haka tere iŋa.
Ka oho a Pauro mo vānaŋa ka kī e tū suerekao era ki te hūrio:  —ꞌĀhani te kōrua ture o ruŋa o te meꞌe taꞌe tano ꞌe o ruŋa o te meꞌe rake-rake aŋa e ia, ko haka roŋo atu ꞌā a au.
I ai ena he meꞌe o te haka tere iŋa o kōrua, o ruŋa o te vānaŋa ꞌe o te ꞌīŋoa, ka haka tī-tika e kōrua ꞌā. ꞌIna a au e ko ture i te kōrua meꞌe.
ꞌE he tū-tute e Karione i tū nuꞌu era mai roto i te hare ture.
He ꞌa-ꞌaru ia e te nuꞌu taka-taka o haho o rā kona i a Tōtene, he pūꞌoko haka tere e tahi o te hare pure hūrio, he tiŋaꞌi ki te piꞌi-piꞌi ꞌi muꞌa o tū hare ture mau era ꞌā, ꞌe kai tapa atu e te suerekao.
Ka ai atu pē ira, i noho nō a Pauro meꞌe rahi haka ꞌou atu mahana ꞌi Kōrinto. I tano era te mahana mo oho ōꞌona mai ira, he ꞌaroha ki te nuꞌu taina, ꞌe he oho ananake ko kuā ꞌĀkira ki Tenekerea mo eke ki ruŋa i te pahī mo oho ki Tīria. ꞌI ira i haka varu ai a Pauro i tōꞌona pūꞌoko ka māreŋo rō mo haka ꞌite ko oti ꞌā tāꞌana hōrea aŋa ki te ꞌAtua, ꞌai ka eke iho ki ruŋa i te pahī.
I tuꞌu era ki Ēfeto ꞌi tū ara era ki Tīria, he haka rē e Pauro i a Pirisira ararua ko ꞌĀkira ꞌi ira. ꞌE, ꞌi raꞌe ki tōꞌona reva haka ꞌou, he oho he vānaŋa ananake ko te nuꞌu hūrio ꞌi roto i te rāua hare pure.
He ani e rā nuꞌu mo ꞌata noho o Pauro ꞌe ꞌina kai haŋa.
He ꞌaroha he kī ki rā nuꞌu: «Mo haŋa o te ꞌAtua, e hoki haka ꞌou rō mai a au».  I oti era he eke ki ruŋa i te pahī he oho mai Ēfeto.
I tomo era te pahī ki Tētārea, he oho a Pauro ki Hērutarema mo ꞌaroha ki te nūnaꞌa taŋata o ira haka moe i te manaꞌu ꞌi ruŋa i a Ietū, ꞌe mai ira i oho ai ki Antiokia.
I oti era te noho ꞌi ira meꞌe rahi mahana, he eꞌa haka ꞌou he oho ki kona era ki kona era o Karatia ꞌe o Firihia, e haka haŋu e oho era i te nuꞌu taina taꞌatoꞌa o rā ŋā kona mo haka moe mo oho i te rāua manaꞌu ꞌi ruŋa i a Ietū.
ꞌI rā ŋā mahana, he tuꞌu ki Ēfeto te taŋata hūrio e tahi te ꞌīŋoa ko ꞌĀporo o te kona ko Arehantāria. Te taŋata nei ko ꞌite riva-riva ꞌā mo vānaŋa ꞌe ko ꞌite riva-riva ꞌana i te meꞌe o ruŋa ꞌi te ⸤Pāpaꞌi Moꞌa⸥.
Ko hāpī ꞌā o ruŋa o te ara o te ꞌAtua. E vānaŋa era hai māhatu ꞌe hai tī-tika o ruŋa i a Ietū, ka ai atu tāꞌana meꞌe ꞌite ko te meꞌe hāpī nō era e ⸤Iovani⸥ hora papatito era i te taŋata.
He haꞌamata ia he vānaŋa a ꞌĀporo hai pūai ꞌi roto i te hare pure hūrio. He ŋaroꞌa ia e Pirisira ararua ko ꞌĀkira. I oti era tāꞌana tātara, he toꞌo a te tapa ꞌe he ꞌata haka aŋi-aŋi e kuā Pirisira o ruŋa i te ara o te ꞌAtua.
I haŋa era a ꞌĀporo mo oho ki Ākāia, he hāꞌūꞌū e te nuꞌu taina hai pāpaꞌi ki te nuꞌu haka moe i te manaꞌu ꞌi ruŋa i a Ietū o rā kona mo hāpaꞌo riva-riva. I tuꞌu era a ꞌĀporo ki Ākāia, hai hāpī ꞌāꞌana i ꞌata haka haŋu ai i te nuꞌu ko haka moe era ꞌana, hai riva rahi o te ꞌAtua, i te rāua manaꞌu ꞌi ruŋa i a Ietū.
ꞌI muꞌa i te nuꞌu taꞌatoꞌa, e haka ꞌite e oho era a ꞌĀporo i te hape o te meꞌe kī e te hūrio, ꞌe hai meꞌe pāpaꞌi ꞌi ruŋa i te Pāpaꞌi Moꞌa e haka takeꞌa era: he parautiꞌa a Ietū he Kiritō.
E haŋu, e haka pūai koe hai riva rahi o te ꞌAtua vaꞌai atu hai Ietū Kiritō.
E kimi koe hai ŋāŋata haka tano i te rāua meꞌe kī, ŋāŋata ꞌite takoꞌa mo hāpī i te rua. Ki a rāua koe ana haka ꞌite mo hāpī e rāua ki te tētahi i te hāpī parautiꞌa o ruŋa i a Ietū Kiritō haka ꞌite atu era e au ꞌi te hora hāpī ōꞌoku i te nuꞌu.
E haꞌaoromaꞌi koe i te ꞌati ka topa atu ena pa he vaꞌehau haka kē ꞌa Ietū Kiritō.
ꞌIna e tahi vaꞌehau oꞌo ki te aŋa o te nuꞌu taꞌe he vaꞌehau. Te meꞌe haŋa o te vaꞌehau he aŋa riva-riva i te aŋa mo koa o te kape.
Pē ira takoꞌa ꞌā te kope ꞌāꞌati, ꞌina e ko haka hei mo taꞌe haꞌatura ki te haka tere iŋa era o rā ꞌāꞌati.
Te kope ꞌoka kai, māꞌana e kai raꞌe i tāꞌana kai ꞌoka.
E manaꞌu koe i te meꞌe nei e kī atu ena e au, ꞌe mo te ꞌAtua e ꞌata haka aŋi-aŋi atu i te meꞌe taꞌatoꞌa.
ꞌIna ko rehu i a koe te roŋo riva-riva haka ꞌite e au pē nei ē: te ꞌAtua i haka ora rō mai te mate i a Ietū Kiritō, hakaara o te ꞌariki era ko ⸤Tāvita⸥.
ꞌO te haka ꞌite ꞌo te oho ōꞌoku i te roŋo ena i topa mai ai te ꞌati, ꞌātā ki te roa ko here-here ꞌana i a au hai vivi pa he taparahi-taꞌata. ꞌE, ka ai atu ko here-here ꞌana i a au, te vānaŋa o te ꞌAtua e ko ravaꞌa mo haka noho.
ꞌO ira a au e haꞌaoromaꞌi nei i te taꞌatoꞌa nō ꞌati mo te riva-riva o te nuꞌu haꞌataꞌa e te ꞌAtua māꞌana, mo eꞌa takoꞌa o rāua mai roto i te ūtuꞌa o te hara hai Ietū Kiritō ꞌe mo ravaꞌa mo noho ꞌi muri i a ia ꞌina he hopeꞌa raꞌa pe muꞌa ka oho ena.
He parautiꞌa te meꞌe nei:  Mo ai ko mā-mate ꞌā a tātou ꞌi muri i a Ietū Kiritō,  ꞌi muri i a ia a tātou ka no-noho ena.
Mo haꞌaoromaꞌi o tātou i te ꞌati hai pūai,  he haka tere a tātou ꞌi tōꞌona ao ꞌi muri i a ia.  Mo kī o tātou kai ꞌite a tātou ko ai a ia,  pē ira takoꞌa ꞌā ka kī ena e ia mo tātou.
Ka taꞌe aŋa atu a tātou i te tātou meꞌe kī,  ko te aŋa iŋa ꞌana a ia i tāꞌana meꞌe kī;  e ko aŋa, paꞌi, a ia e tahi meꞌe ꞌina he tano ki tōꞌona huru.
E haka manaꞌu koe ki te nuꞌu, e Timoteo ē, i te ŋā meꞌe kī atu era e au, ꞌe ꞌai ka kī rō hai ꞌīŋoa o te ꞌAtua: ꞌina a rāua ko tātake o ruŋa i te auraꞌa o te vānaŋa; ꞌina, paꞌi, e tahi hauhaꞌa. Te meꞌe mau nō mo ravaꞌa he haka kore i te haka moe iŋa o te manaꞌu ꞌi ruŋa i a Ietū o te nuꞌu haka roŋo i rā vānaŋa.
E aŋa riva-riva koe i taꞌa aŋa, ki ai ai koe he taŋata tano ꞌe aŋa i te meꞌe tī-tika ꞌi muꞌa i te ꞌAtua, pa he taŋata ꞌina ōꞌona hape mo haꞌamā iŋa ꞌe, takoꞌa, hāpī riva-riva oho i te roŋo parautiꞌa o te ꞌAtua.
ꞌIna koe ko haka roŋo ki te vānaŋa tahaŋa o te nuꞌu taꞌe ⸤haka moe i te manaꞌu⸥ ꞌi ruŋa i a Ietū. Te nuꞌu vānaŋa, paꞌi, pē ira pe te ꞌava-ꞌava pe te oho nō mai muri i te ꞌAtua,
ꞌe te rāua hāpī taꞌe tano he ꞌata rahi he oho, pa he māui-ui kai i te hakari. He meꞌe nei te meꞌe i topa ki a Hīmēneo ararua ko Fireto.
A rāua ko haka tapa ꞌana mai roto i te parautiꞌa hai kī o rāua: te ora iŋa haka ꞌou o tātou mai te mate ko ai era ꞌā, ꞌe pē ira e haka mira-mira e oho era i te manaꞌu o te tētahi nuꞌu haka moe i te manaꞌu ꞌi ruŋa i a Ietū.
Ka ai atu pē ira, te nūnaꞌa taŋata haka moe parautiꞌa i te rāua manaꞌu ꞌi ruŋa i a Ietū e hio-hio rō ꞌana pa he kona mekerā ꞌi ruŋa e haka tuꞌu ena i te hare, ꞌe ꞌi ruŋa takoꞌa i pāpaꞌi ai: «Te ꞌAtua e aŋi-aŋi rō ꞌā i tāꞌana taŋata», ꞌe, «Te nuꞌu taꞌatoꞌa haꞌamuri ki te ꞌAtua e haka tapa mai roto i te meꞌe taꞌe tano».
ꞌI roto i te hare o te ꞌono, taꞌe nō he meꞌe aŋa hai piru ꞌe hai parata te meꞌe o roto. E ai takoꞌa rō ꞌana te meꞌe aŋa hai miro ꞌe hai ꞌōꞌone. Te ŋā meꞌe riva-riva era he haꞌataꞌa mo te mahana ŋoŋoro, ꞌe te tētahi meꞌe era mo te mahana taꞌe ŋoŋoro.
Te kope haka tapa i a ia mai roto i te meꞌe taꞌe tano pa he ŋā meꞌe piru era ꞌā, meꞌe haꞌataꞌa mo te meꞌe riva-riva haŋa e te ꞌAtua mo aŋa.
E Timoteo, e uꞌi koe e te meꞌe haka hara i te nuꞌu ꞌāpī. E aŋa mo riro ōꞌou ꞌe o te nuꞌu taꞌatoꞌa haꞌamuri hai māhatu maꞌitaki ki te ꞌAtua, he nuꞌu aŋa i te meꞌe tano ki te mata o te ꞌAtua, haka moe i te manaꞌu ꞌi ruŋa i a ia, haŋa ki te rua ꞌe haumārū.
ꞌIna koe ko haka roŋo ki te vānaŋa tahaŋa o te nuꞌu taꞌe haka moe i te manaꞌu ꞌi ruŋa i a Ietū; ko ꞌite ꞌana, paꞌi, koe: te meꞌe nō mo ravaꞌa he tātake.
Te tāvini o te ꞌAtua ꞌina ko tātake; e riva ki te taꞌatoꞌa, e ꞌite mo hāpī i te rua ꞌe mo haꞌaoromaꞌi i te meꞌe hai haumārū.
E ꞌite takoꞌa i te kī, hai māhatu maꞌitaki, i te hape o te nuꞌu taꞌe haka roŋo, koiꞌite ꞌi te riva rahi o te ꞌAtua, he huri i te rāua manaꞌu ki a ia, ꞌe he ꞌite i te parautiꞌa o ruŋa i a Ietū Kiritō,
ki veveri ki tere ai mai te rima o Rukifero. ꞌĀꞌana, paꞌi, te puru i a rāua mo aŋa o nei nuꞌu i tāꞌana meꞌe nō era i haŋa.
He kī ia e Ietū:  «He parautiꞌa te meꞌe nei: Te kope taꞌe uru a roto i te ꞌōpani ki roto i te ꞌāua māmoe he toke-toke.
ꞌE te kope uru a roto he taŋata hāpaꞌo māmoe.
Te kope ꞌauario i te ꞌōpani he mātaki i te ꞌōpani ki te taŋata hāpaꞌo māmoe. He raŋi e rā taŋata ki tāꞌana māmoe e tahi e tahi hai ꞌīŋoa ꞌe he aŋi-aŋi e te māmoe i tōꞌona reꞌo. He toꞌo ia e rā taŋata i tāꞌana māmoe mai roto i te ꞌāua puru.
»I eꞌa tahi era, he haꞌere rā taŋata ꞌi muꞌa ꞌe ꞌi tuꞌa ka oho tahi atu era te māmoe ꞌi te aŋi-aŋi i te reꞌo.
Te māmoe e ko oho ꞌi tuꞌa o te taŋata kai māhani e rāua; he tē-tere mai muri ꞌo te taꞌe aŋi-aŋi i te reꞌo».
I ꞌaꞌamu era e Ietū i te ꞌaꞌamu haꞌaauraꞌa nei, kai aŋi-aŋi e te nuꞌu he aha tāꞌana meꞌe e haŋa era mo haka ꞌite.
He kī haka ꞌou e Ietū:  «He parautiꞌa te meꞌe nei: He ꞌōpani a au a ira te māmoe e uru ena.
Te nuꞌu tuꞌu raꞌe mai ki a au haka tuꞌu i a rāua pa he nuꞌu hāpaꞌo māmoe he toke-toke, ꞌe kai oho te māmoe ꞌi tuꞌa i a rāua.
A au he ꞌōpani: te kope uru a roto i a au he eꞌa mai roto i te ūtuꞌa o te hara ꞌe he ravaꞌa i te ora ꞌāpī ꞌina he hopeꞌa raꞌa vaꞌai e te ꞌAtua. He riro pa he māmoe e oꞌo e eꞌa ena, ꞌe he ravaꞌa mauku.
»Te toke-toke e oho mai ena mo toke, mo tiŋaꞌi mo haka mate ꞌe mo tōtōā; ꞌe, a au i oho mai ai mo ravaꞌa e kōrua i te ora ꞌāpī ꞌina he hopeꞌa raꞌa, ꞌe mo noho o kōrua e koa rō ꞌā ꞌe e haꞌamaitai rō ꞌā e te ꞌAtua.
A au he taŋata hāpaꞌo riva-riva i te māmoe. Te taŋata hāpaꞌo riva-riva i te māmoe he vaꞌai i a ia ki te mate mo tāꞌana māmoe.
ꞌE te kope ꞌauhau mo ꞌauario i te māmoe taꞌe he taŋata hāpaꞌo māmoe parautiꞌa ꞌe taꞌe ꞌāꞌana rā ŋā māmoe. Ka takeꞌa era i te paiheŋa taehae, he hoa i te māmoe, he eꞌa he tere. ꞌE he rere ia e te paiheŋa, he ŋau i te māmoe ꞌe he huata te tētahi a te kona taꞌatoꞌa.
Nei taŋata he eꞌa he tere ꞌo te ai he taŋata ꞌauhau nō ꞌe ꞌina he tapa atu i te māmoe.
»He taŋata hāpaꞌo riva-riva a au i te māmoe. Pa he ꞌite iŋa ena ꞌā o tōꞌoku Matuꞌa ko ai a au ꞌe a au ko ai a ia, pē ira takoꞌa ꞌana a au e ꞌite nei ko ai ko ai tāꞌaku māmoe, ꞌe rā ŋā māmoe e ꞌite rō ꞌana ko ai a au. ꞌE he vaꞌai a au i a au mau ꞌā ki te mate mo tāꞌaku māmoe.
—.
»E ai takoꞌa rō ꞌana tāꞌaku māmoe taꞌe o roto o te ꞌāua nei; e haka taka-taka takoꞌa a au i a rāua. E haka roŋo rō a rāua ki tōꞌoku reꞌo ꞌe he riro mau rō ꞌāvai e tahi nō nūnaꞌa māmoe, ꞌe e tahi nō taŋata hāpaꞌo māmoe.
»Te Matuꞌa e haŋa rō mai ꞌana ki a au ꞌo te vaꞌai ōꞌoku i a au mo mate mo te rua ꞌe ꞌo te ora haka ꞌou ōꞌoku mai te mate.
Taꞌe hai pūai taŋata a au ka mate ena; māꞌaku mau ꞌā e vaꞌai i a au mo mate. I a au mau ꞌana, paꞌi, te parau mo vaꞌai i a au mo mate ꞌe mo ora haka ꞌou. Ko te meꞌe nei tāꞌaku meꞌe mo aŋa i kī mai ai e tōꞌoku Matuꞌa».
I ŋaroꞌa era e te ⸤hūrio⸥ i te vānaŋa nei, he manaꞌu kē-kē haka ꞌou ananake o ruŋa i a Ietū.
Nuꞌu rahi te nuꞌu o rāua i kī: «¿He aha kōrua e haka roŋo ena? Ko oꞌo ꞌana, hoꞌi, rā e te tātane ꞌe ko maꞌa-maꞌa ꞌana».
ꞌE, o tētahi atu te kī: «ꞌIna e tahi kope oꞌo e te tātane vānaŋa pē nei. ¿E ravaꞌa rō hō e te tātane mo haka ora i te mata o te taŋata matapō?».
Rā hora he toŋa, ꞌe ꞌi Hērutarema e aŋa ꞌana i te ⸤ŋoŋoro o te haꞌamoꞌa⸥, ŋoŋoro haka manaꞌu ki te mahana haꞌamoꞌa i te Kona Haꞌamuri ꞌAtua.
ꞌI ira a Ietū e haꞌere ꞌā a te kona kī he Taupeꞌa o ⸤Toromono⸥.
He haka vari e te hūrio ꞌe he ꞌui:  —¿ꞌĀtā ki hē koe ka haka mira-mira nō mai ena i te mātou manaꞌu? Hoki he ⸤Kiritō⸥ mau ꞌā koe, ka kī rō mai ꞌai.
He pāhono e Ietū:  —Ko kī atu era ꞌana e au, ꞌe ꞌina kōrua he haka roŋo mai. Hai meꞌe aŋa e au hai pūai o tōꞌoku Matuꞌa, e haka takeꞌa atu ena,
ꞌe ꞌina kōrua he ⸤haka moe i te manaꞌu⸥ ꞌi ruŋa i a au, he taꞌe ai o kōrua he māmoe ꞌāꞌaku.
Tāꞌaku māmoe, paꞌi, e aŋi-aŋi rō ꞌana i tōꞌoku reꞌo, ꞌe ko ꞌite ꞌana e au ko ai ko ai. A rāua e oho rō mai ꞌana ꞌi muri i a au.
Māꞌaku e vaꞌai ki a rāua i te ora ꞌāpī ꞌina he hopeꞌa raꞌa, ꞌo haka tapa e te ꞌAtua i a rāua mai muri i a ia ꞌe ꞌo haka ūtuꞌa. ꞌE ꞌina e tahi kope mo hiko i a rāua mai i a au.
O tōꞌoku Matuꞌa i vaꞌai mai i a rāua. A ia he kope hopeꞌa o te pūai, ꞌe ꞌina e tahi kope mo hiko i a rāua mai tōꞌona rima.
ꞌE, a māua ko te Matuꞌa e tahi mau nō.
He toꞌo haka ꞌou e te hūrio i te māꞌea mo tau ki a Ietū,
ꞌe he meꞌe e Ietū:  —Hai pūai o tōꞌoku Matuꞌa i aŋa ai a au meꞌe rahi atu meꞌe riva-riva ꞌi muꞌa o kōrua. ¿ꞌO meꞌe hē ia o rā ŋā meꞌe ka tamaꞌi mai ena kōrua i a au hai māꞌea?
He pāhono e te hūrio:  —E ko tamaꞌi atu a mātou i a koe hai māꞌea ꞌo taꞌa meꞌe riva-riva aŋa. Ka tamaꞌi atu ena ꞌo tuꞌu vānaŋa taꞌe tano mo te ꞌAtua. He haka tuꞌu ōꞌou i a koe he ꞌAtua; a koe, paꞌi, he taŋata mau ena.
He kī e Ietū:  —ꞌI ruŋa i te ⸤Pāpaꞌi Moꞌa⸥ e hāꞌaki rō ꞌana te vānaŋa kī e te ꞌAtua ki te tētahi nuꞌu ra-rahi pē nei ē: “A kōrua he ꞌatua”.⁠
ꞌE a tātou ko ꞌite riva-riva ꞌana ꞌina e tahi meꞌe o ruŋa i te Pāpaꞌi Moꞌa mo haka kore. ꞌE mo ai i kī rō te ꞌAtua ki rā nuꞌu pē ira,
¿he aha ia a kōrua e kī ena ko kī ꞌana a au i te vānaŋa taꞌe tano mo te ꞌAtua hora kī era ōꞌoku he Poki au o te ꞌAtua? ꞌĀꞌana, paꞌi, a au i haꞌataꞌa mo te aŋa nei ꞌe i uŋa mai ki te ao nei.
»Mo taꞌe aŋa ōꞌoku i te meꞌe aŋa e tōꞌoku Matuꞌa, ꞌina ia kōrua ko haka moe i te manaꞌu ꞌi ruŋa i a au.
ꞌE, mo aŋa ōꞌoku i te meꞌe aŋa e tōꞌoku Matuꞌa, ka ai atu ꞌina kōrua he haka moe i te manaꞌu ꞌi ruŋa i a au, ka haka moe ia kōrua i te manaꞌu ꞌi ruŋa i tāꞌaku meꞌe aŋa ki ꞌite ai a kōrua: te ꞌAtua Matuꞌa ꞌe a au e tahi mau nō.
He moko tū nuꞌu era mo ꞌa-ꞌaru i a Ietū, ꞌe ꞌina kai ravaꞌa.
He eꞌa ia a Ietū, he hoki ki te rua pāꞌiŋa o te rio era ko Horotana ki te kona ⸤papatito⸥ era e Iovani i te taŋata ꞌe he noho ꞌi ira.
I rahi rō te taŋata i oho i uꞌi i a Ietū, ꞌe he kī ki a rāua ꞌana: «Ka ai atu kai aŋa a Iovani e tahi mana, te meꞌe taꞌatoꞌa kī era e ia o ruŋa o te taŋata nei he parautiꞌa».
E nuꞌu rahi te nuꞌu o rā kona i haka moe i te rāua manaꞌu ꞌi ruŋa i a Ietū.
Hai ꞌaꞌamu haꞌaauraꞌa i hāpī ai e Ietū ki te nuꞌu mo pure mo oho ki te ꞌAtua ꞌe mo taꞌe haka hōriŋa.
He kī:  «E ai rō ꞌana te taŋata pūꞌoko haka tere o te hare ture o te kona e tahi, ꞌina he moꞌa i te ꞌAtua, ꞌe ꞌina he haŋa ki te taŋata.
ꞌI rā kona takoꞌa te viꞌe hove e tahi horo i tāꞌana ture ki rā taŋata mo uꞌi i te rāveꞌa mo haka ūtuꞌa i te kope ararua i ture ai.
»Meꞌe rahi te mahana o rā viꞌe i oho mo vānaŋa ki rā taŋata, ꞌe ꞌina he haŋa mo haka roŋo i tāꞌana ture. He manaꞌu ia e rā taŋata: “Kope taꞌe moꞌa a au i te ꞌAtua ꞌe taꞌe haŋa ki te taŋata.
Ka ai atu pē ira, ꞌi te taꞌe haka rē i a au e te viꞌe nei, ꞌī a au he hāꞌūꞌū ꞌo hoki mai ꞌo haka ŋāruru-ruru nō mai i tōꞌoku pūꞌoko”».
He kī e Ietū:  «Ka haka topa rā kōrua i te manaꞌu ki te pūꞌoko haka tere taꞌe tano era o te hare ture.
Mo ai pē ira e manaꞌu era, ¿e ko hāꞌūꞌū hō te ꞌAtua ki te nuꞌu haꞌataꞌa e ia māꞌana pure ki a ia paurō te mahana? ¿E haka tiaki mau rō e te ꞌAtua?
ꞌĪ a au he kī atu: e ko roa he hāꞌūꞌū. ꞌE, hora era o te ⸤Poki o te taŋata⸥ ka tuꞌu haka ꞌou mai ena, ¿e ai nō ꞌana hō te taŋata ⸤haka moe i te manaꞌu⸥ ꞌi ruŋa i te ꞌAtua?».
He ꞌaꞌamu takoꞌa e Ietū i te ꞌaꞌamu haꞌaauraꞌa nei mo te nuꞌu manaꞌu ko rāua nō te nuꞌu aŋa i te meꞌe tī-tika ki te mata o te ꞌAtua ꞌe te tētahi nuꞌu ꞌina:
«He oho e rua taŋata he pure ꞌi te Kona Haꞌamuri ꞌAtua: e tahi he ⸤fariseo⸥, ꞌe te rua he taŋata haka ꞌauhau i te nuꞌu hai moni mo te rōmano.
»He māroa rā fariseo he pure a roto i a ia ꞌā: “E te ꞌAtua ē, he māuru-uru atu a au ꞌo te taꞌe ai ōꞌoku pa he tētahi nuꞌu: he toke-toke, he taparahi-taꞌata, he taiꞌata; ꞌe, takoꞌa, ꞌo te taꞌe ai ōꞌoku pa he taŋata era ai, haka ꞌauhau i te nuꞌu hai moni mo te rōmano.
A au e tapu rō ꞌana i te kai e rua mahana ꞌi te tāpati ꞌe e haꞌataꞌa rō ꞌana e tahi tara mōꞌou o roto o te hoꞌe ꞌahuru tara ꞌauhau mai o tāꞌaku aŋa, pa he meꞌe kī e ⸤Mōtē⸥”.
»ꞌE tū kope haka ꞌauhau moni era mo te rōmano, i haka ꞌava-ꞌava i māroa ai ꞌe a raro ꞌā te mata e uꞌi era, he tiŋi-tiŋi koroꞌiti i tōꞌona uma koia ko kī: “¡E te ꞌAtua ē! ¡Ka haka ꞌaroha mai koe; he taŋata hara a au!”.
»ꞌĪ a au he kī atu: te taŋata haka ꞌauhau era i te nuꞌu hai moni mo te rōmano, i hoki era ki tōꞌona hare, ko haka kore tahi ꞌana e te ꞌAtua i tōꞌona hara, ꞌe te taŋata fariseo era, kai haka kore e te ꞌAtua i te hara. Te taŋata haka paka i a ia, pe muꞌa ka oho ena, e haka ka-kata ꞌe e haka haꞌamā rō; ꞌe te taŋata taꞌe haka paka i a ia, pe muꞌa ka oho ena, e haka hōnui rō».
ꞌI te mahana e tahi he maꞌu e te nuꞌu i te ŋā poki mo haꞌamaitai e Ietū. I takeꞌa era e te nuꞌu hāpī ꞌāꞌana, he ture ki rā nuꞌu.
He raŋi e Ietū ki tū ŋā poki era mo oho, ꞌe he kī ki tāꞌana nuꞌu hāpī:  «Ka haka rē kōrua i te ŋā poki mo oho mai ki a au. Te ⸤haka tere iŋa ꞌāpī o te ꞌAtua⸥ mo te nuꞌu pa he ŋā poki.
ꞌĪ a au he kī atu: te kope taꞌe haka rē mo haka tika i a ia e te ꞌAtua pa he haka rē iŋa o te ŋā poki mo haka tika i a rāua e te rua, e ko oꞌo ki roto i te haka tere iŋa ꞌāpī ōꞌona».
He ꞌui e te taŋata ra-rahi ⸤hūrio⸥ e tahi ki a Ietū:  —E te Maꞌori riva ē, ¿he aha tāꞌaku meꞌe mo aŋa mo ravaꞌa i te ora ꞌāpī ꞌina he hopeꞌa raꞌa vaꞌai e te ꞌAtua?
He pāhono e Ietū:  —¿He aha koe e kī mai ena he taŋata riva a au? E tahi mau nō kope riva: he ꞌAtua.
A koe ko ꞌite ꞌana i tāꞌana roŋo: ꞌIna ko taiꞌata, ꞌina ko mate te taŋata i a koe, ꞌina ko toke, ꞌina ko reo-reo ꞌe e moꞌa te matuꞌa tane ꞌe te matuꞌa vahine.
He kī e rā taŋata:  —Te ŋā meꞌe taꞌatoꞌa ena ko aŋa ko oho mai era ꞌā e au mai tōꞌoku ꞌāpī iŋa ꞌana.
I ŋaroꞌa era e Ietū, he kī:  —E tahi aꞌa meꞌe toe mo aŋa: ka oho ka hoꞌo tahi tuꞌu hauhaꞌa, ꞌe ꞌai ka vaꞌai rō te moni mo te nuꞌu veve. Pē ira he ai tuꞌu hauhaꞌa ꞌi ruŋa i te raŋi. ꞌE ꞌai koe ka oho iho mai ꞌi muri i a au mo taŋata hāpī ꞌāꞌaku.
I ŋaroꞌa era i rā vānaŋa, he māui-ui te māhatu ꞌe he haka kiva-kiva ꞌi te rahi o tōꞌona ꞌono.
I takeꞌa era e Ietū ko haka kiva-kiva ꞌā, he kī:  —¡Ko te aŋa riꞌa-riꞌa ꞌō mo te nuꞌu ꞌono mo oꞌo ki roto i te haka tere iŋa ꞌāpī o te ꞌAtua!
I hau rō atu ꞌi te aŋarahi mo te taŋata ꞌono mo haka rē i a ia mo haka tere e te ꞌAtua ki te oꞌo o te kameio a roto i te mata o te ivi.
Te nuꞌu ŋaroꞌa i rā meꞌe he ꞌui ki a Ietū:  —Mo ai pē ira, ¿ko ai ia te meꞌe mo eꞌa mai roto i te ūtuꞌa o te hara ꞌe mo ravaꞌa i te ora ꞌāpī ꞌina he hopeꞌa raꞌa vaꞌai e te ꞌAtua?
He pāhono e Ietū:  —E ko ravaꞌa, ki te hora hopeꞌa, e te kope e tahi mo haka eꞌa i a ia mau ꞌā mai roto i te ūtuꞌa o te hara. Mo te ꞌAtua mau nō e haka eꞌa. ꞌIna, paꞌi, e tahi meꞌe mo taꞌe ravaꞌa e ia mo aŋa.
He kī e Pētero:  —E Ietū, ko haka rē tahi ꞌana a mātou i te mātou meꞌe ꞌe ko oho atu ꞌā ꞌi muri i a koe.
He pāhono e Ietū:  —ꞌĪ a au he kī atu: te nuꞌu haka rē i te hare, i te viꞌe, i te taina, matuꞌa ꞌo ŋā poki mo tāvini ki te ꞌAtua,
ꞌata rahi te meꞌe mo vaꞌai e te ꞌAtua ꞌi te ao nei ꞌe, pe muꞌa ka oho ena, he vaꞌai i te ora ꞌāpī ꞌina he hopeꞌa raꞌa.
He toꞌo ia e Ietū i tāꞌana nuꞌu hāpī, he haka tapa koia ko kī: «Nā ko ꞌite ꞌā e kōrua: ꞌī tātou e oho ꞌana ki Hērutarema. ꞌI ira ka topa tahi ena te meꞌe pāpaꞌi e te perofeta o ruŋa o te Poki o te taŋata.
E vaꞌai rō i a ia ki te rima o te nuꞌu taꞌe he hūrio, e haka ka-kata rō, e vā-vā rō ꞌe e ꞌanu-ꞌanu rō.
E tiŋaꞌi rō hai ꞌuaka ꞌe e tiŋaꞌi e haka mate rō; ꞌe, ꞌi te toru mahana, he ora haka ꞌou».
ꞌE tū nuꞌu era ꞌina he aŋi-aŋi, ꞌe ꞌina he ꞌite he aha te meꞌe e vānaŋa era e Ietū; rā meꞌe he meꞌe mo taꞌe aŋi-aŋi vave e rāua ꞌi rā hora.
I hāhine era a Ietū ki te kona e tahi te ꞌīŋoa ko Herikō, ꞌi te ara te taŋata matapō e tahi e noho rō ꞌā e no-noꞌi ꞌana hai moni.
I ŋaroꞌa era i te rahi o te taŋata, he ꞌui he aha te auraꞌa o rā meꞌe.
He pāhono e te nuꞌu:  —Ko Ietū era o Nātāreta e vari ꞌana a nei.
He ohu ia e tū taŋata matapō era: «¡E Ietū, e te Hakaara o ⸤Tāvita⸥ ē, ka haka ꞌaroha koe i a au!».
He ture e te nuꞌu o muꞌa mo mou, ꞌe ꞌai rā taŋata e ꞌata ohu pūai era: «¡E te Hakaara o Tāvita ē, ka haka ꞌaroha koe i a au!».
He noho a Ietū ꞌe he uŋa mo maꞌu i tū taŋata era. I puā era rā taŋata he ꞌui:
—¿He aha taꞌa meꞌe haŋa mo aŋa atu e au?  He pāhono e tū taŋata matapō era:  —E Ietū, e haŋa rō ꞌana a au mo ora o tōꞌoku mata.
He kī e Ietū:  —¡Nā he ora tuꞌu mata ꞌo te haka moe ōꞌou i te manaꞌu ꞌi ruŋa i te ꞌAtua!
ꞌI tū hora mau era ꞌā he ora rō ꞌai te mata o tū taŋata era. He oho ia ꞌi muri i a Ietū koia ko haꞌahana-hana ki te ꞌAtua. Te nuꞌu taꞌatoꞌa takeꞌa i tū meꞌe era he haꞌahana-hana takoꞌa ki te ꞌAtua.
A Ietū Kiritō i haka eꞌa i a tātou mai te meꞌe ena he ꞌamo i te haka tere iŋa ꞌa Mōtē mo tano ki te mata o te ꞌAtua. ꞌO ira, e uꞌi kōrua ꞌo haka ꞌamo haka ꞌou rō atu i te haka tere iŋa era, ꞌo ꞌekaravo haka ꞌou kōrua o rā haka tere iŋa.
Haka roŋo mai. ꞌĪ a au, a Pauro, he kī atu: mo hore o te kiri o te kinoŋa hai manaꞌu: pē ira he tano kōrua ki te mata o te ꞌAtua, te meꞌe aŋa era ia e Ietū e ko hāꞌūꞌū atu.
ꞌE ꞌī a au he kī haka ꞌou atu: te kope hore i te kiri o te kinoŋa e haꞌatura ia ki te roŋo taꞌatoꞌa o ruŋa i te haka tere iŋa ꞌa Mōtē.
A kōrua, te nuꞌu haŋa mo tano ki te mata o te ꞌAtua hai haꞌatura ki rā haka tere iŋa, ko haka tapa ꞌana mai muri i a Ietū, ꞌe ko hārui ꞌana hai tuaꞌivi i te riva rahi o te ꞌAtua.
ꞌE a tātou, te nuꞌu ꞌa Ietū Kiritō, hai ⸤Vārua Maitai⸥ e ꞌite nei: te ꞌAtua e kī rō: he nuꞌu tano a tātou ki tōꞌona mata ꞌo te ⸤haka moe i te manaꞌu⸥ ꞌi ruŋa i a Ietū.
ꞌE, ꞌi te ai o tātou ꞌa Ietū Kiritō, te ꞌAtua e taꞌe tapa haka ꞌou ena hoki ko hore ꞌā te kiri o te hua ꞌo ꞌina kai hore. Te meꞌe hauhaꞌa mau he haka moe i te manaꞌu ꞌi ruŋa i a Ietū, he meꞌe e takeꞌa ena hai haŋa ki te rua.
ꞌI muꞌa ꞌā, a te ara parautiꞌa a kōrua e oho era. ꞌE hora nei, ¿ꞌa ꞌai te haka noho i a kōrua ꞌo maꞌu ꞌo oho i te hāpī parautiꞌa o te ꞌAtua?
Te haka tapa o kōrua mai te ara nei taꞌe he meꞌe o te ꞌAtua. ꞌĀꞌana mau ꞌā, paꞌi, i kī atu mo oho o kōrua a nei ara.
ꞌO ira, e uꞌi kōrua e te hāpī taꞌe parautiꞌa, ꞌo riro pa he meꞌe kī e te nuꞌu: «hai ꞌapa ꞌiti-ꞌiti e tahi o te revaura he ahu tahi te haraoa mata».
ꞌE, ꞌi te ai o kōrua ꞌa Ietū Kiritō takoꞌa, ko ꞌite riva-riva ꞌana e au he maꞌu kōrua i te hāpī haka ꞌite atu era e au ꞌe taꞌe ꞌō i te hāpī kē. ꞌE te ꞌAtua he haka ūtuꞌa i te kope haka huri i te kōrua manaꞌu, nōatu ko ai rā kope.
E te taina, nā e ai rō ꞌā te nuꞌu kī o ruŋa i a au pē nei ē: e hāpī ꞌana a au ki te nuꞌu taꞌe he hūrio: mo tano o rāua ki te mata o te ꞌAtua, ꞌāmui ki te haka moe i te manaꞌu ꞌi ruŋa i a Ietū, e hore i te kiri o te kinoŋa. Mo ai o te vānaŋa nei he parautiꞌa, ¿he aha ia te nuꞌu ra-rahi o te ⸤hūrio⸥ e tute mai ena i a au mo tōtōā? Mo ai, paꞌi, pē ira mau ꞌā a au e hāpī nei, ꞌina ia rāua ko riri ꞌo te hāpī ōꞌoku o ruŋa i te mate era o Ietū ꞌi ruŋa i te tātaurō.
ꞌE mo ai he meꞌe nui-nui e tahi mo te nuꞌu haka mira-mira atu i te kōrua manaꞌu te hore i te kiri o te kinoŋa, ¡ka pātehe ia i a rāua ꞌā!
E te taina, o te ꞌAtua i haka eꞌa i a tātou mai te meꞌe he ꞌamo i te haka tere iŋa ꞌa Mōtē mo tano o tātou ki tōꞌona mata. Te parautiꞌa nei ꞌina ko ai mo tātou he ꞌōtohe mo aŋa i te meꞌe taꞌe tano pohe nō e te hakari. Te meꞌe o tātou mo aŋa he haŋa ꞌe he hāꞌūꞌū ki te rua hai māhatu.
Mo haꞌatura o tātou ki te roŋo mau nō nei e tahi: «E haŋa ki te rua pa he haŋa iŋa mau ena ꞌā ōꞌou ki a koe», ko haꞌatura tahi ꞌana ia a tātou ki te roŋo taꞌatoꞌa o te ꞌAtua haka pāpaꞌi ki a Mōtē.
ꞌE, mo moto ꞌe mo tātake ꞌi roto i a kōrua, e uꞌi ꞌo kore rō te kōrua haŋa pa he taina ꞌe ꞌo haka tapa rō te kōrua manaꞌu mai ruŋa i a Ietū.
ꞌO ira, ꞌī a au he kī atu: e haka rē mo haka tere atu i a kōrua e te Vārua Maitai, ꞌo aŋa i te meꞌe taꞌe tano pohe nō e te hakari.
Te meꞌe taꞌe tano pohe e te hakari meꞌe taꞌe haŋa o te Vārua Maitai. ꞌE te meꞌe haŋa ꞌāꞌana mo aŋa e tātou taꞌe he meꞌe taꞌe tano pohe e te hakari. Te ŋā meꞌe nei ararua e tātake rō ꞌā ꞌi roto i a tātou. ꞌO ira a tātou e taꞌe ravaꞌa ena mo aŋa i te meꞌe haŋa mau era mo aŋa.
Ka ai atu pē ira, mo haka rē o tātou mo haka tere mai e te Vārua Maitai, ꞌina he pūai toe o te haka tere iŋa ꞌa Mōtē ꞌi ruŋa i a tātou.
Te meꞌe aŋa e te nuꞌu haka tere i a rāua hai manaꞌu ki te meꞌe pohe nō e te hakari ko te meꞌe nei: he moe o te viꞌe ꞌe o te taŋata i te kope taꞌe he kenu ꞌo he viꞌe ꞌāꞌana ꞌe tētahi haka ꞌou atu meꞌe taꞌe tano tuꞌu pē ira, ꞌe he aŋa i te meꞌe hano-hano taꞌe tano ki te hakari.
He haꞌamuri ki te ꞌītoro, he aŋa i te tahu-tahu, he maꞌu i te riri ꞌi roto i te māhatu, he haka tumu i te ture, ꞌe he mākota ꞌi te rua. E ko roa he riri, te meꞌe haŋa mau nō he meꞌe manaꞌu o rāua, te aŋa he haka tātake mo haka topa kē i te taŋata, ꞌe he manaꞌu he meꞌe mau nō era o rāua te meꞌe tano.
He fiꞌiꞌi, he rava taꞌero, he rava kai, ꞌe tētahi haka ꞌou atu meꞌe tuꞌu pē ira. ꞌE ꞌī a au he kī haka ꞌou atu i te meꞌe kī atu era e au ꞌi muꞌa ꞌā: te nuꞌu pē nei ꞌina e ko oꞌo ki roto i te nūnaꞌa taŋata haka tere e te ꞌAtua.
ꞌE te meꞌe poreko ꞌi roto i te nuꞌu haka tere e te Vārua Maitai ko te ŋā meꞌe nei: he haŋa, he koa, he haumārū, he ꞌite mo haꞌaoromaꞌi, he huru riva, he māhatu ꞌaroha, he haka tano iŋa i te meꞌe kī,
he taꞌe manaꞌu i hau rō atu ki te rua, ꞌe he ꞌite mo hāito i te meꞌe kī ꞌe i te meꞌe aŋa. Te nuꞌu pē nei, e ko aŋa e tahi meꞌe hape ki te haka tere iŋa o te ꞌAtua.
A tātou, te nuꞌu ꞌa Ietū Kiritō, ko veo ꞌana i te huru hara taꞌatoꞌa era o tātou o muꞌa ꞌā ꞌi ruŋa i te tātaurō, te auraꞌa, ko hārui ꞌana a tātou hai tuaꞌivi ki rā ŋā meꞌe.
ꞌE, ꞌi te meꞌe era te tātou noho iŋa ꞌāpī nei o te Vārua Maitai i vaꞌai mai, ki haꞌatiꞌa ia māꞌana e haka tika mai.
ꞌI roto i a tātou, ꞌina ko manaꞌu i hau rō atu tātou ki te rua, ꞌina ko haka tātake i te kope e tahi ki te rua ꞌe ꞌina ko mākota.
A Ietū i poreko ai ꞌi Vērene, he kona e tahi o Hūrea, ꞌi te noho iŋa ko ⸤ꞌErore⸥ te ꞌariki o rā kona. ꞌI rā ŋā mahana i tuꞌu ai ki Hērutarema, mai te pāꞌiŋa eꞌa o te raꞌā, te nuꞌu maꞌori hāpī i te hetuꞌu.
He ꞌui: «¿ꞌI hē rō te ꞌariki poreko nei o te ⸤hūrio⸥? Ko takeꞌa ꞌana e mātou te eꞌa iŋa o tōꞌona hetuꞌu. I oho mai nei a mātou mo haꞌamuri ki a ia».
I ŋaroꞌa era e te ꞌariki ko ꞌErore i rā parau ꞌāpī, he veveri he taꞌe au, ꞌe pē ira takoꞌa ꞌana te taŋata taꞌatoꞌa o ira.
He uŋa ia he haka taka-taka tahi i te ⸤oromatuꞌa ra-rahi⸥ ꞌe i te ⸤maꞌori o te haka tere hūrio⸥. I taka-taka tahi era, he ꞌui e ꞌErore ki rā nuꞌu:  —¿ꞌI hē e kī ena ka poreko era te ⸤Kiritō⸥?
He kī e rā nuꞌu:  —ꞌI Vērene o Hūrea; pē ira, paꞌi, i pāpaꞌi ai e te perofeta ꞌi te kona kī pē nei ē:
«ꞌE a koe, e Vērene ē,  ka ai atu he kona ꞌiti-ꞌiti,  e riro rō koe he kona hōnui o roto o te kona taꞌatoꞌa o Hūrea.  Mai i a koe, paꞌi, ka eꞌa ena e tahi kope hōnui  mo haka tere i tōꞌoku taŋata he itaraera».
He uŋa kiva-kiva e ꞌErore mo oho ki a ia tū nuꞌu maꞌori hāpī hetuꞌu era, ꞌe mai rā nuꞌu i ꞌite ai ꞌi ꞌaŋahē i eꞌa ai rā hetuꞌu.
He haka oho ia i rā nuꞌu ki Vērene ꞌe he kī: «Ka oho kōrua ki Vērene ka rara o ruŋa o nā poki. Ki ravaꞌa, e hāꞌaki mai mo oho takoꞌa atu ōꞌoku mo haꞌamuri ki a ia».
I oti era te vānaŋa e te ꞌariki, he eꞌa tū nuꞌu era he oho. ꞌI muꞌa e oho era te hetuꞌu takeꞌa era e rāua ꞌātā ka noho rō ꞌi ruŋa i te kona ꞌi ira rā poki.
I uꞌi era ko noho ꞌana te hetuꞌu, he toꞌo rō atu ꞌai te koa o rā nuꞌu.
He uru ia ananake ki roto i te hare, he takeꞌa i te poki ararua ko tōꞌona matuꞌa vahine ko ⸤Māria⸥, ꞌe he tū-turi he haꞌamuri ki rā poki. He mātaki i te rāua ꞌavahata he vaꞌai i te piru, i te meꞌe mo tutu mo haka ꞌeo o te hare, ꞌe i te manoꞌi aŋa hai tāpau o te tumu te ꞌīŋoa he mirra .
I oti era he hoki ananake ki te rāua henua a te ara kē ꞌo te ai ko haka ꞌite ꞌā e te ꞌAtua, ꞌi roto i te moe vārua, mo taꞌe hipa ki a ꞌErore.
I oho era tū nuꞌu maꞌori hāpī hetuꞌu era, he oꞌo e tahi merahi o te ꞌAtua ꞌi roto i te moe vārua o ⸤Kōsē⸥ ꞌe he kī: «Ka ꞌara koe. Ka toꞌo te poki ararua ko tōꞌona matuꞌa vahine, ꞌai ka eꞌa ka tē-tere ki Ehipto. ꞌI ira kōrua ana noho ꞌātā ki tōꞌoku hāꞌaki iŋa haka ꞌou atu. Nā, paꞌi, a ꞌErore he kimi i te poki mo tiŋaꞌi mo mate».
ꞌI rā pō ꞌā he toꞌo a Kōsē i te poki ararua ko te matuꞌa vahine ꞌe he eꞌa he tē-tere ki Ehipto.
ꞌI ira i noho ai ꞌātā ka mate rō a ꞌErore. Te meꞌe nei i topa ai mo haka tano ki te vānaŋa kī e te ꞌAtua haka ꞌite e te perofeta: «Ko haka eꞌa mai ꞌana a au i tāꞌaku Poki mai Ehipto».
A ꞌErore, i uꞌi era kai hoki rā ŋā maꞌori kai hāꞌaki ki a ia, he riri rō atu ꞌai. He uŋa ia he tiŋaꞌi he haka mate i te ŋā poki tane taꞌatoꞌa o Vērene ꞌe o te kona hāhine taꞌatoꞌa, mai te rua matahiti pe raro. I haka tano ai te matahiti o rā ŋā poki ki te mahana takeꞌa e tū ŋā maꞌori era i te hetuꞌu.
Pē ira i tano ai te meꞌe pāpaꞌi e te perofeta era ko Heremia⁠ pē nei ē:
«I ŋaroꞌa rō e tahi reꞌo ꞌi Rāmā e ꞌau-auē ꞌā.  Ko Rāhera⁠ tū meꞌe era e taŋi ꞌana ki tāꞌana ŋā poki,  ꞌe ꞌina he haŋa mo haka kore e te rua i tōꞌona taŋi.  Ko mā-mate ꞌana, paꞌi, tāꞌana ŋā poki».
I mate era a ꞌErore, he oꞌo haka ꞌou te merahi o te ꞌAtua ꞌi roto i te moe vārua ki a Kōsē ꞌi Ehipto ꞌe he kī:
«Ka eꞌa ki ruŋa ka toꞌo te poki ararua ko tōꞌona matuꞌa vahine ka hoki ki Itaraera. Te nuꞌu haŋa era mo tiŋaꞌi i a ia ko mā-mate ꞌā».
He eꞌa a Kōsē he maꞌu i te poki ararua ko tōꞌona matuꞌa vahine he hoki ki Itaraera.
I ꞌite era he poki ꞌa ꞌErore, ko Arakerao, te suerekao o Hūrea, he riꞌa-riꞌa mo noho ꞌi ira. He haka ꞌite ia e te ꞌAtua ꞌi roto i te moe vārua mo taꞌe noho ꞌi rā kona. ꞌO ira i eꞌa i oho ai ki Karirea, he kona haka ꞌou o Itaraera.
I tuꞌu era ki Karirea he oho he noho ꞌi Nātāreta. Te meꞌe nei i topa ai tano ki te meꞌe kī e te perofeta o ruŋa i te Kiritō pē nei ē: «E kī rō i a ia he taŋata o Nātāreta».
ꞌI rā ŋā mahana, i oho i ꞌaꞌamu rō e te nuꞌu ki a Ietū: a Pirato i haka tiŋaꞌi i haka mate rō i te tētahi taŋata o Karirea ꞌi te hora e tūtia ꞌana rā nuꞌu i te ꞌanimare ki te ꞌAtua.
He ꞌui ia e Ietū:  «¿Ki te kōrua manaꞌu, te meꞌe topa era ki rā nuꞌu ꞌo te ai ꞌata hau a rāua ꞌi te hara ki te tētahi nuꞌu o Karirea?
Taꞌe pē ira. A kōrua mau ena ꞌā, mo taꞌe huri o te manaꞌu ki te ꞌAtua, he mate ꞌe he haꞌataꞌa mau rō ꞌāvai mai muri i a ia.
»ꞌE te ŋāŋata era e hoꞌe ꞌahuru mā vaꞌu mā-mate era he viri o te hare ruŋa nui ko Tiroē ki ruŋa i a rāua, ki te kōrua manaꞌu, ¿he ai i hau rō atu a rāua ꞌi te hara ki te tētahi atu nuꞌu o Hērutarema?
Taꞌe pē ira. A kōrua mau ena ꞌā, mo taꞌe huri o te manaꞌu ki te ꞌAtua, he mate ꞌe he haꞌataꞌa mau rō ꞌāvai mai muri i a ia».
He ꞌaꞌamu ia e Ietū i te ꞌaꞌamu haꞌaauraꞌa nei:  «He taŋata e tahi e ai rō ꞌana e tahi tumu pika ꞌi roto i tōꞌona ꞌāua ꞌoka vino. ꞌI te mahana e tahi he oho he uꞌi koiꞌite ko hua ꞌā, ꞌe ꞌina kai ravaꞌa e tahi pika.
He kī ki te taŋata hāpaꞌo vino: “¿Ko ꞌite ꞌā koe? Ka toru matahiti o te oho mai ōꞌoku o te uꞌi a ruŋa i te tumu nei hai pika, ꞌe ꞌina e tahi. Ka paꞌo ki raro. He māuꞌa henua te tumu ena, ꞌina he meꞌe hua”.
»He pāhono e tū taŋata era ꞌāꞌana te hāpaꞌo i rā kona: “Ka haka rē nō koe i te tumu ena e tahi matahiti haka ꞌou. ꞌĪ a au he haka heu ꞌe he huri hai meꞌe mo haka taiko.
Pē ira pēaha ana hua; ꞌe mo taꞌe hua, ꞌi rā hora ana paꞌo iho”».
ꞌI te ⸤mahana haka ora⸥ e tahi e hāpī ꞌā a Ietū i te nuꞌu ꞌi roto i te ⸤hare pure hūrio⸥.
ꞌI ira e tahi viꞌe ka hoꞌe ꞌahuru mā vaꞌu matahiti o tōꞌona māui-ui: o te tātane i haka piko-piko i te tuaꞌivi; ꞌo ira ꞌina he māroa riva-riva.
I takeꞌa era e Ietū he raŋi mo oho ꞌe he kī: «E nua, he ora tuꞌu māui-ui ena».
He haka eke a Ietū i tōꞌona rima ki ruŋa o rā viꞌe. ꞌI tū hora ꞌā he māroa riva-riva ꞌe he haꞌamata he haꞌahana-hana ki te ꞌAtua.
Te taŋata pūꞌoko haka tere o tū hare pure hūrio era he riri rō atu ꞌai ꞌo te haka ora e Ietū i tū viꞌe era ꞌi te mahana haka ora, ꞌe he kī ki te nuꞌu: «E ono mahana e ai ena mo aŋa. E oho mai kōrua ꞌi rā ŋā mahana mo haka ora atu, taꞌe ꞌō pē nei ē: ꞌi te mahana haka ora».
He pāhono e Ietū: «E te taŋata riva a te haho ē, ¿ꞌina ꞌō kōrua he ve-vete i te ꞌuei ꞌo i te muni ꞌi te mahana haka ora ꞌe he maꞌu he haka unu hai vai?
ꞌE te viꞌe nei, he hakaara o ⸤ꞌAparahama⸥, ko here-here ꞌana hai māui-ui e te tātane ka hoꞌe ꞌahuru mā vaꞌu matahiti, ¿e ko tano hō mo haka ora i a ia ka ai atu he mahana haka ora?».
I kī era e Ietū i tū vānaŋa era, he haꞌamā rō atu ꞌai te nuꞌu riri mōꞌona. ꞌE te nuꞌu haka ꞌou o roto he koa ꞌi te takeꞌa i te meꞌe nui-nui aŋa e Ietū.
He kī takoꞌa e Ietū:  «¿Pa he aha ꞌā te ⸤haka tere iŋa ꞌāpī o te ꞌAtua⸥? ¿Hai aha a au ana haka haꞌaauraꞌa atu?
Hai karu mostasa ꞌiti-ꞌiti: ka ꞌoka era e te taŋata ꞌi ꞌuta, he tupu, he nui-nui, he riro he tumu ꞌe he aŋa e te manu i te rāua hakapupa ꞌi ruŋa».
He kī haka ꞌou e Ietū:  «¿Hai aha a au ana haka haꞌaauraꞌa atu i te haka tere iŋa ꞌāpī o te ꞌAtua?
Hai ꞌapa ꞌiti-ꞌiti revaura hoa e te viꞌe ki roto i te haraoa mata mo haka ahu tahi».
ꞌI te ara o Ietū ki Hērutarema, he hāpī te aŋa i te nuꞌu o te kona tuꞌu.
He ꞌui e te kope e tahi:  —E Ietū, ¿nuꞌu taꞌe rahi te nuꞌu ka ravaꞌa ena i te ora ꞌāpī ꞌina he hopeꞌa raꞌa vaꞌai e te ꞌAtua?  He pāhono e Ietū:
«E uꞌi kōrua e uru a roto i te ꞌōpani vako-vako. ꞌĪ a au he kī atu: nuꞌu rahi te nuꞌu haŋa mo uru ki roto i te ao haka tere e te ꞌAtua ꞌe nuꞌu taꞌe rahi ka oꞌo ena.
Ki puru te ꞌōpani e te kope era ōꞌona rā kona, ka ohu pūai ena kōrua: “ꞌEi, ka mātaki mai te ꞌōpani”. He pāhono atu e rā kope: “Kai ꞌite a au ko ai kōrua ꞌe o hē kōrua”.
He haꞌamata ia he kī e kōrua: “Ananake tātou i kai ai, i unu ai, ꞌe ꞌi te mātou ara koe i hāpī ai”.
He pāhono haka ꞌou atu e rā kope: “Kai ꞌite a au ko ai kōrua. ¡Ka mahiti ka oho kōrua mai nei, e te nuꞌu aŋa i te meꞌe taꞌe tano ē!”.
»ꞌI rā hora mau ꞌā a kōrua ka taŋi ka ꞌau-ꞌau raꞌa niho ena ꞌi te takeꞌa i a ꞌAparahama, i a Itaꞌata, i a Hākovo ꞌe i te perofeta taꞌatoꞌa ꞌi te ao haka tere e te ꞌAtua, ꞌe ꞌi haho a kōrua.
Mai te pāꞌiŋa taꞌatoꞌa, paꞌi, ka oho mai ena te nuꞌu mo noho ꞌe mo kai ꞌi roto i te ao haka tere e te ꞌAtua.
Te nuꞌu ko rāua te hopeꞌa ꞌi te hora nei, pe muꞌa ka oho ena ko rāua te raꞌe; ꞌe te nuꞌu ko rāua te raꞌe ꞌi te hora nei, pe muꞌa ka oho ena ko rāua te hopeꞌa».
He tuꞌu ia te tētahi nuꞌu ⸤fariseo⸥ he kī ki a Ietū:  —Ka oho koe mai nei. Te ꞌariki era ko ⸤ꞌErore⸥ e haŋa rō ꞌana mo tiŋaꞌi i a koe.
He pāhono e Ietū:  —Ka oho ka kī ki te haꞌamāꞌore era: “ꞌArīnā ꞌe āpō he haka ora a au i te māui-ui ꞌe he haka eꞌa i te tātane mai roto i te taŋata. ꞌE āpō era ka oti iho tāꞌaku aŋa”.
ꞌĪ a au he kī atu: e ko taꞌe oho a au ꞌarīnā, āpō ꞌe āpō era a te ara ōꞌoku mo oho; te perofeta, paꞌi, e ko tano mo mate mo taꞌe ai ꞌi Hērutarema.
»¡E Hērutarema ē, e Hērutarema tiŋaꞌi i te perofeta, ꞌe tamaꞌi hai māꞌea i te nuꞌu uŋa e te ꞌAtua ē! ¡Ka hia rā nei mahana ōꞌoku i haŋa mo haka taka-taka i taꞌa ŋā poki, pa he haka taka-taka iŋa o te ꞌuha i tāꞌana māꞌaŋa ꞌi raro i te karā, ꞌe ꞌina koe he haŋa!
Nā e tuꞌu rō te mahana te kōrua hare e ko noho haka ꞌou e te taŋata. ꞌĪ a au he kī atu: e ko takeꞌa haka ꞌou au e kōrua ꞌātā ki te mahana mo kī e kōrua: “¡Ki haꞌahana-hana te taŋata uŋa mai e te ꞌAtua hai ꞌīŋoa ōꞌona!”.
A au, a Pauro, i puru nei ꞌi roto i te hare maꞌuꞌaurī ꞌo te aŋa ki a Ietū Kiritō mo te riva-riva o kōrua o te nuꞌu taꞌe he hūrio.
Ko ꞌite ꞌana a kōrua: o te ꞌAtua i vaꞌai mai i te aŋa nei he haka ꞌite he oho atu i te nui-nui o tōꞌona riva rahi mo kōrua.
ꞌĀꞌana i haka ꞌite mai i te parautiꞌa taꞌe haka ꞌite era ꞌi muꞌa ꞌā, he meꞌe nā ko pāpaꞌi ꞌiti-ꞌiti atu ꞌana e au.
Ki taiꞌo, he aŋi-aŋi e kōrua e ꞌite rō ꞌana a au i rā parautiꞌa era o ruŋa i a Ietū,
he meꞌe taꞌe haka ꞌite era ki te taŋata ꞌi muꞌa ꞌā, ꞌe, ꞌi te hora nei, ko haka ꞌite ꞌana e te ꞌAtua ki tāꞌana ⸤ꞌāpōtoro⸥ ꞌe ki te perofeta hai ⸤Vārua Maitai⸥.
Rā parautiꞌa ko te meꞌe nei: mo haka moe o te nuꞌu taꞌe hūrio i te manaꞌu ꞌi ruŋa i a Ietū, mo rāua takoꞌa te haꞌamaitai ena o te ꞌAtua mo tōꞌona taŋata he itaraera. ꞌI te hora nei, te ⸤hūrio⸥ ꞌe te nuꞌu taꞌe hūrio ⸤haka moe i te manaꞌu⸥ ꞌi ruŋa i a Ietū he nūnaꞌa mau nō e tahi, ꞌe te meꞌe taꞌatoꞌa hōrea e te ꞌAtua mo te hūrio mo rāua takoꞌa, ꞌi te meꞌe era a rāua takoꞌa, paꞌi, ꞌa Ietū Kiritō.
ꞌE, ꞌi tōꞌona riva rahi mōꞌoku, ko vaꞌai mai ꞌana i te aŋa he haka ꞌite he oho i te ⸤roŋo riva-riva o ruŋa i a Ietū⸥ hai pūai ōꞌona.
Te tētahi nuꞌu haꞌataꞌa e te ꞌAtua māꞌana i hau rō atu ki a au. Ka ai atu pē ira, i vaꞌai nō mai ki a au e te ꞌAtua i te aŋa he haka ꞌite ki te nuꞌu taꞌe hūrio i te roŋo o ruŋa i te hauhaꞌa mo vaꞌai e te ⸤Kiritō⸥ ki a rāua, hauhaꞌa e ko ravaꞌa mo aŋi-aŋi hai manaꞌu taŋata mau nō.
ꞌE ko vaꞌai takoꞌa mai ꞌana i te aŋa he haka aŋi-aŋi ōꞌoku ki te taŋata taꞌatoꞌa pē hē i haka tano ai e ia i tāꞌana meꞌe manaꞌu era mo aŋa. Te ꞌAtua, kope ꞌāꞌana i aŋa i te meꞌe taꞌatoꞌa, ko haka ꞌite mai ꞌana i tāꞌana meꞌe manaꞌu era mo aŋa, he meꞌe taꞌe haka ꞌite era ki te taŋata ꞌi muꞌa ꞌā,
mo takeꞌa aŋe ai, ꞌi te hora nei, e te merahi ꞌe e te vārua taꞌatoꞌa taꞌe takeꞌa e tātou, hai nuꞌu haka moe i te manaꞌu ꞌi ruŋa i a Ietū, te mārama-rama o tāꞌana meꞌe i aŋa mo haka riva-riva i te taŋata ki a ia.
Ko manaꞌu era ꞌā e te ꞌAtua mo aŋa i te meꞌe nei mai muꞌa ꞌā, mai te hora kai aŋa ꞌana i te ao, ꞌe ko aŋa ꞌana hai meꞌe i aŋa e Ietū Kiritō, he Pūꞌoko Haka Tere o tātou, hora mate era ōꞌona ꞌi ruŋa i te tātaurō.
ꞌE hora nei, ꞌo te ai o tātou ꞌa Ietū Kiritō ꞌe ꞌo te haka moe o tātou i te manaꞌu ꞌi ruŋa i a ia, e riva nei tātou mo pure mo haka hāhine ki te ꞌAtua ꞌina he riꞌa-riꞌa.
ꞌE, ka ai atu ꞌī a au e ꞌamo atu ena i te ꞌati ꞌo te haka ꞌite ōꞌoku i te ⸤roŋo riva-riva o te ꞌAtua⸥, he ani atu a au mo taꞌe haka hōriŋa o te kōrua haka moe iŋa o te manaꞌu ꞌi ruŋa i a Ietū. E koa kōrua; te meꞌe nei mo te kōrua riva-riva.
E haka topa nei au i tōꞌoku manaꞌu ki te meꞌe taꞌatoꞌa nei, he tū-turi a au he pure ki te ꞌAtua Matuꞌa,
Matuꞌa o te nuꞌu taꞌatoꞌa haka moe i te manaꞌu ꞌi ruŋa i a Ietū, ka ai atu a rāua ꞌi ruŋa i te raŋi ꞌo ꞌi ruŋa i te henua,
ꞌe he ani a au ki a ia mo hāꞌūꞌū atu, hai pūai taꞌe pau ōꞌona ꞌe hai Vārua Maitai, mo haka hio-hio i te kōrua manaꞌu ꞌi ruŋa i a Ietū.
He ani takoꞌa a au mo noho mo oho nō atu a Ietū Kiritō ꞌi roto i a kōrua hai haka moe i te manaꞌu ꞌi ruŋa i a ia, ꞌe mo haka pūai mo oho nō i te kōrua haŋa ki a ia ꞌe ki te rua.
Pē ira ka aŋi-aŋi ena e kōrua ꞌe e te taꞌatoꞌa haka ꞌou atu nuꞌu haꞌataꞌa e te ꞌAtua māꞌana i te rahi o te haŋa o Ietū mo tātou, he meꞌe e ko oti ki te hora hopeꞌa.
Ka ai atu ꞌina e tahi kope mo aŋi-aŋi riva-riva i te rahi o tōꞌona haŋa mo te taŋata, tāꞌaku meꞌe ani ki te ꞌAtua, he ꞌata haka ꞌite he oho atu ꞌi roto i te kōrua māhatu i te haŋa o Ietū Kiritō mo kōrua, ꞌātā ka riro rō te kōrua huru, pa he huru riva ōꞌona ꞌina e tahi hape.
Ki haꞌahana-hana tātou ki te ꞌAtua. I a ia, paꞌi, te pūai mo aŋa i te meꞌe ꞌata hau rō atu ki te meꞌe manaꞌu ꞌe ki te meꞌe no-noꞌi e tātou ki a ia hai pūai o tōꞌona Vārua Maitai noho ꞌe aŋa ꞌi roto i a tātou.
Ka haꞌahana-hana te taŋata i te ꞌAtua, ꞌi te hora nei ꞌe ki te hopeꞌa raꞌa, ꞌi te pūai nui-nui ōꞌona haka takeꞌa e ia hai Ietū Kiritō ꞌe hai nuꞌu taꞌatoꞌa haka moe i te manaꞌu ꞌi ruŋa i a ia. Ka ai pē ira.
ꞌO ira, e te taina ē, ꞌina tātou ko noho mau rō ꞌai ꞌi ruŋa i te hāpī raꞌe o ruŋa i te ⸤Kiritō⸥. Ki ꞌata hāpī ki oho tātou ꞌātā ka paꞌari rō ꞌi te meꞌe o te ꞌAtua, ꞌo teka-teka ꞌo oho nō tātou ꞌi ruŋa i te hāpī raꞌe era pe he hāpī o ruŋa i te huri iŋa o te manaꞌu ki te ꞌAtua, o ruŋa i te haka tapa iŋa mai roto i te meꞌe taꞌe tano maꞌu ki te mate, o ruŋa i te haka moe iŋa i te manaꞌu ꞌi ruŋa i a Ietū,
o ruŋa i te ⸤papatito⸥, o ruŋa i te haka puā iŋa hai rima ki te pūꞌoko mo haꞌamaitai, o ruŋa i te ora iŋa mai te mate, ꞌe o ruŋa i te ture hopeꞌa.
Te meꞌe mau o tātou mo aŋa, ana haꞌatiꞌa e te ꞌAtua, he ꞌite he oho o tātou o ruŋa i te hōhonu o tāꞌana hāpī.
Te nuꞌu haka māꞌeha e te ꞌAtua i te manaꞌu o ruŋa i te parautiꞌa aŋi-aŋi i te riva rahi o te ꞌAtua, i te pūai o te ⸤Vārua Maitai⸥,
i te reka ꞌe i te ora o te vānaŋa o te ꞌAtua, ꞌe i te pūai ōꞌona ka haka takeꞌa era pe muꞌa ka oho ena,
mo hārui i te ꞌAtua hai tuaꞌivi, e ko ravaꞌa haka ꞌou mo haka huri i te rāua manaꞌu ki te ꞌAtua, he tuꞌu pa he meꞌe ena ē: e veo haka ꞌou ꞌā a rāua i te Poki o te ꞌAtua ꞌi ruŋa i te tātaurō, mo haka meꞌe-meꞌe haka ꞌou e te taꞌatoꞌa.
Te kope ki a ia e hāpī ena o ruŋa i te ꞌAtua pa he henua topa rahi e te ꞌua. Mo riva-riva o te kai ka hua ena ꞌi rā henua, he haꞌamaitai e te ꞌAtua.
ꞌE mo tupu o te mauku pū-pū ꞌe te tētahi atu mauku rake-rake, ꞌina ia e tahi hauhaꞌa. He tohu e te ꞌAtua ꞌe, ka hopeꞌa era, he toꞌo mai he tutu.
E te taina haŋa rahi ē, ka ai atu meꞌe paŋahaꞌa te mātou meꞌe kī atu, e ꞌite riva-riva rō ꞌā e mātou: a kōrua pa he henua hua o te kai riva-riva tano o te nuꞌu eꞌa mai roto i te ūtuꞌa o te hara ꞌe ravaꞌa i te ora ꞌāpī ꞌina he hopeꞌa raꞌa.
Te ꞌAtua, paꞌi, ꞌAtua aŋa i te meꞌe tano. ꞌIna he rehu i a ia te kōrua meꞌe riva-riva aŋa ꞌe te haŋa ena o kōrua mo tōꞌona taŋata. Te haŋa ena o kōrua e takeꞌa ena hai hāꞌūꞌū ki a rāua, he meꞌe o kōrua e aŋa mai ena.
E haŋa rō ꞌana a mātou mo aŋa mo oho nō o kōrua pē nā, ꞌe mo ŋatu mo oho i te kōrua haŋu ki te meꞌe hōrea atu e te ꞌAtua ꞌātā ka haka tano tahi rō e ia.
ꞌE ꞌina a mātou he haŋa mo hupe-hupe o kōrua. Ka aŋa ka oho nō, pa he meꞌe aŋa e te nuꞌu ⸤haka moe i te manaꞌu⸥ ꞌi ruŋa i a Ietū taꞌe haka rē i a ia ki te hora hopeꞌa. I a rāua te meꞌe hōrea e te ꞌAtua.
Hora hōrea era o te ꞌAtua ki a ⸤ꞌAparahama⸥, hai ꞌīŋoa mau era ꞌā ōꞌona i hōrea ai ꞌo te ai ꞌina he rua kope ꞌata hau rō atu ki a ia ki hōrea ai hai rā ꞌīŋoa.
He kī: «ꞌĪ a au he haꞌamaitai i a koe ꞌe he haka rahi i tuꞌu hakaara ka ꞌī ka ꞌī».
I tiaki i oho nō a ꞌAparahama hai haumārū ꞌe i haka tano rō e te ꞌAtua i rā meꞌe hōrea era ki a ia.
Te taŋata haŋa mo haka aŋi-aŋi ki te nuꞌu pē nei ē: tāꞌana vānaŋa he parautiꞌa mau ꞌā e hōrea ena hai ꞌīŋoa o te kope ꞌata hau rō atu ki a ia, ꞌe mo aŋa pē ira, ꞌina ia he vānaŋa toe mo kī.
Pē ira takoꞌa ꞌana te ꞌAtua, ꞌi te haŋa mo haka aŋi-aŋi riva-riva ki te nuꞌu era i a rāua tāꞌana hōrea pē nei ē: e haka tano tahi mau rō a ia i tāꞌana meꞌe kī era, ꞌe ꞌina e tahi o rā ŋā meꞌe mo taꞌe haka tano, hai hōrea i haka ꞌite ai.
Te meꞌe kī ꞌe te meꞌe hōrea e te ꞌAtua e ko taꞌe haka tano; taꞌe, paꞌi, a ia he reo-reo. Mo tātou mo te nuꞌu haka hāhine ki te ꞌAtua mo hāpaꞌo e ia, te parautiꞌa nei he meꞌe haka pūai i te tātou manaꞌu ꞌi ruŋa i a ia, mo tiaki mo oho nō o tātou ki te haka tano iŋa ōꞌona i tāꞌana meꞌe hōrea mai era.
ꞌI te ꞌite o tātou i te ŋā meꞌe nei, e hio-hio nei te tātou manaꞌu, pa he haka hio-hio iŋa ena o te pahī e te ꞌaka, ꞌe he tuꞌu pa he meꞌe: ko oꞌo ꞌā tātou ki te kona era ꞌi ira te ꞌAtua ꞌi te raŋi, pa he oꞌo iŋa o te ⸤oromatuꞌa hopeꞌa o te ra-rahi⸥, ꞌi muꞌa ꞌā, ki te ⸤Kona ꞌAta Moꞌa⸥ puru era hai korotina.
Ko oꞌo ꞌana a Ietū ki rā kona ꞌi te raŋi mo mātaki mai i te ara mo tātou, ꞌe ko riro ꞌana a ia he oromatuꞌa hopeꞌa o te ra-rahi ꞌātā ki te hopeꞌa raꞌa pē Merekitereke, he oromatuꞌa o muꞌa ꞌā.
ꞌE a koe, e Tito ē, ana hāpī i te nuꞌu taina, e haka tano ki te hāpī parautiꞌa o te ꞌAtua.
E hāpī ki te ŋāŋata paꞌari mo hāito i te rāua meꞌe kī ꞌe i te rāua meꞌe aŋa, mo haka tere i a rāua hai meꞌe tano ki moꞌa ai i a rāua e te taŋata, mo haka topa riva-riva i te manaꞌu, mo haŋa ki te rua hai māhatu, mo haka hio-hio i te rāua manaꞌu ki te roŋo parautiꞌa o te ꞌAtua, ꞌe mo haꞌaoromaꞌi i te ꞌati hai pūai.
ꞌE ki te ŋā viꞌe paꞌari e hāpī mo haka tere i a rāua hai moꞌa ꞌe hai haꞌatura ki te ꞌAtua, ꞌe mo taꞌe ai he ŋā viꞌe haꞌaꞌino ꞌe taꞌero. E ai he ŋā viꞌe hāpī i te meꞌe riva-riva,
ki tano ai mo hatu ki te ŋā viꞌe ꞌāpī mo ꞌata haŋa ki te rāua kenu ꞌe ki te rāua ŋā poki,
mo hāito i te rāua meꞌe kī ꞌe i te rāua meꞌe aŋa, mo hāpaꞌo i te rāua hakari mo te rāua kenu, mo maꞌu riva-riva i te rāua hare, mo hāꞌūꞌū ki te rua, ꞌe mo moꞌa i te rāua kenu, ꞌo kī rō e te nuꞌu i te vānaŋa taꞌe tano mo te roŋo o te ꞌAtua.
E hāpī ki te ŋāŋata ꞌāpī takoꞌa mo hāito i te rāua meꞌe kī ꞌe i te rāua meꞌe aŋa.
ꞌE a koe, e Tito ē, e haka tere koe ꞌi te hora taꞌatoꞌa hai meꞌe tano, ki takeꞌa ai e te nuꞌu pē hē a rāua ana haka tere. E hāpī koe ki te taina hai parautiꞌa, hai pūai o tuꞌu māhatu,
ꞌe hai vānaŋa riva-riva ꞌe tī-tika, ꞌo ai te vānaŋa taꞌe tano mo kī e te tētahi taŋata mōꞌou. Pē ira ka haꞌamā ena te nuꞌu taꞌe haŋa ki te hāpī parautiꞌa o te ꞌAtua, he taꞌe ravaꞌa e rāua e tahi meꞌe taꞌe tano o tātou mo kī.
E hāpī koe ki te ꞌekaravo mo haꞌatura ki te taŋata haka aŋa i a rāua. E hāpī takoꞌa mo riro o rāua he nuꞌu riva, taꞌe pāhono-hono,
ꞌe taꞌe toke ki te hora hopeꞌa, ki takeꞌa ai e te taŋata taꞌatoꞌa i te meꞌe riva-riva ꞌe nehe-nehe o te hāpī parautiꞌa o te ꞌAtua, kope haka eꞌa i a tātou mai roto i te ūtuꞌa o te hara ꞌe vaꞌai mai i te ora ꞌāpī ꞌina he hopeꞌa raꞌa.
Te ꞌAtua ko haka takeꞌa ꞌana i tōꞌona riva rahi hai vaꞌai ki te taŋata taꞌatoꞌa o te ao i te rāveꞌa mo eꞌa mai roto i te ūtuꞌa o te hara ꞌe mo ravaꞌa i te ora ꞌāpī ꞌina he hopeꞌa raꞌa.
ꞌE hai riva rahi o te ꞌAtua e ai nei i a tātou i te nuꞌu ⸤haka moe i te manaꞌu⸥ ꞌi ruŋa i a Ietū te haŋa mo haka tapa mai te meꞌe taꞌe tano ꞌe mai te pohe ki te meꞌe o te ao mau nō, ꞌe te haŋa takoꞌa mo haka tere o tātou ꞌi te ao nei hai haka topa riva-riva i te manaꞌu, hai aŋa i te meꞌe tī-tika ki tōꞌona mata, ꞌe hai moꞌa ꞌe haꞌatura ki a ia,
ꞌātā ka tuꞌu rō mai te meꞌe nui-nui tiaki e tātou: he hoki iŋa haka ꞌou mai o te tātou ꞌAtua pūai ko Ietū Kiritō, kope haka eꞌa i te taŋata mai roto i te ūtuꞌa o te hara ꞌe vaꞌai mai i te ora ꞌāpī ꞌina he hopeꞌa raꞌa.
A Ietū, paꞌi, ko vaꞌai ꞌā i a ia ki te mate mo kore o te pūai o te hara mai ruŋa i a tātou, ki ai ai tātou he nuꞌu haꞌataꞌa māꞌana, ꞌina e tahi hara, ꞌe haŋa mo aŋa i te meꞌe riva-riva ki tōꞌona mata.
He meꞌe nei e au e pāpaꞌi atu ena te meꞌe mo hāpī ꞌe mo kī e koe ki te taina mo aŋa, ki tano ai te rāua manaꞌu ꞌe te rāua noho iŋa ki te hāpī parautiꞌa o te ꞌAtua, ꞌE ana hape a rāua, e ture. I a koe, paꞌi, te parau; ꞌe ꞌina ko haꞌatiꞌa mo taꞌe moꞌa atu.
ꞌO ira a au i taꞌe oho atu ai mo uꞌi i a kōrua ꞌo ture atu a au ꞌe he mamae te kōrua māhatu, pa he meꞌe topa era ꞌi te hora tuꞌu raꞌe atu era ōꞌoku.
ꞌE mo mamae o te kōrua māhatu i a au, ¿pē hē ia a au ana tiaki mo haka koa mai i a au e te nuꞌu haka mamae era e au i te māhatu?
Te meꞌe pāpaꞌi atu era e au ꞌi ruŋa i te parau raꞌe era i pāpaꞌi atu ai ꞌo tuꞌu atu a au ꞌe he māui-ui tōꞌoku māhatu ꞌi te takeꞌa i a kōrua, nuꞌu i a rāua a au ana koa, e aŋa ꞌana i te meꞌe taꞌe tano. Ko ꞌite ꞌana, paꞌi, e kōrua: mo koa o kōrua he koa takoꞌa a au.
ꞌE, hora pāpaꞌi atu era ōꞌoku i rā parau, i manaꞌu rahi rō atu a au ki a kōrua ꞌe i rahi rō te mamae o tōꞌoku māhatu, ꞌātā i taŋi rō a au. Ka ai atu pē ira, taꞌe i pāpaꞌi atu ai mo haka māui-ui i te kōrua māhatu; mo haka ꞌite atu i te rahi o tōꞌoku haŋa mo kōrua.
Hora nei e haŋa ꞌana a au mo pāpaꞌi atu o ruŋa i te kope o roto o kōrua aŋa era i te meꞌe taꞌe tano. Te kope nei ko ⸤huri ꞌana te manaꞌu ki te ꞌAtua⸥ ꞌe ko haka rē ꞌana i te meꞌe taꞌe tano aŋa era e ia. ꞌE, ka ai atu i māui-ui rō tōꞌoku māhatu ꞌe te kōrua māhatu takoꞌa ꞌi rā meꞌe, te meꞌe o tātou mo aŋa ꞌi te hora nei he haka rehu i te meꞌe taꞌe tano aŋa era e ia ꞌe he hāꞌūꞌū i a ia, ꞌo rahi rō te māui-ui ꞌamo ꞌi roto i tōꞌona māhatu ꞌe ꞌo haka tapa rō mai te ara o te ꞌAtua. Ko tano ko oti ꞌana, paꞌi, te ūtuꞌa vaꞌai era e te rahi raꞌa o kōrua ki a ia.
—
—
ꞌO ira, he ani atu a au mo haka ꞌite o kōrua ki a ia i te rahi o te kōrua haŋa mōꞌona.
ꞌI ruŋa i tāꞌaku parau raꞌe era i pāpaꞌi atu ai a au o ruŋa i rā kope ꞌe o ruŋa i te kōrua meꞌe mo aŋa ki a ia, mo uꞌi hoki e haꞌatura rō mai kōrua.
Te meꞌe haŋa ꞌi te hora nei he haka rehu e kōrua i te meꞌe taꞌe tano aŋa era e rā kope. Rā meꞌe ko haka rehu ꞌana e au, ꞌe ko ꞌite ꞌana e te ⸤Kiritō⸥: hai māhatu a au i haka rehu ai. I aŋa ai a au pē ira mo te kōrua riva-riva,
ꞌo rē a Rukifero; ko ꞌite ꞌana, paꞌi, e tātou he aha tāꞌana meꞌe haŋa.
I tuꞌu era a au ki Toroare, meꞌe rahi te ꞌōpani i mātaki mai e te tātou Pūꞌoko Haka Tere mo haka ꞌite ōꞌoku ꞌi ira i te roŋo riva-riva o te Kiritō.
ꞌE, ꞌi te taꞌe takeꞌa e au i te tātou taina era ko Tito, kai riva-riva a au mo noho ꞌi ira. He haka rē ia a au i te nuꞌu taina o ira ꞌe he eꞌa he oho rō ꞌai a au ki Mātērōnia.
He māuru-uru a au ki te ꞌAtua. ꞌĀꞌana, paꞌi, te vaꞌai mai i te pūai mo rē ki te meꞌe taꞌatoꞌa ꞌo te ai o mātou o te Kiritō. ꞌE ꞌāꞌana takoꞌa te hāꞌūꞌū mai mo haka ꞌite i te ⸤roŋo riva-riva o ruŋa i a Ietū⸥, roŋo pa he manoꞌi ꞌeo tuꞌu ki te kona taꞌatoꞌa.
Hora ena o mātou e haka ꞌite e oho ena i te roŋo riva-riva o ruŋa i a Ietū a mātou pa he ꞌeo incienso tūtia e te Kiritō haka koa i te ꞌAtua, ꞌe tuꞌu ki te nuꞌu eꞌa mai roto i te ūtuꞌa o te hara, ꞌe ki te nuꞌu taꞌe eꞌa.
Te ꞌeo nei, mo te nuꞌu taꞌe eꞌa mai roto i te ūtuꞌa o te hara, pa he hauꞌa o te mate; ꞌe mo te nuꞌu eꞌa mai roto i te ūtuꞌa o te hara, pa he ꞌeo vaꞌai ki a rāua i te ora. Te aŋa nei, aŋa nui-nui. ¿E ai rō hō te kope tano mo te aŋa nei?
ꞌIna a mātou he haka ꞌite i te ⸤roŋo riva-riva o te ꞌAtua⸥ mo ravaꞌa moni, pa he meꞌe aŋa e te tētahi. Te mātou meꞌe aŋa he vānaŋa hai parautiꞌa, pa he tāvini o te ꞌAtua ꞌo te ai o mātou o te Kiritō, ꞌe he ꞌAtua te mātou mataꞌite.
ꞌI te rima mataꞌu o te kope era e noho rō ꞌā ꞌi ruŋa i te pepe ꞌariki i takeꞌa ai e au i te taka parau e pāpaꞌi rō ꞌā te roto ꞌe te haho, ꞌe e tāmaꞌu rō ꞌana hai tāmaꞌu e hitu.
ꞌE he takeꞌa e au i te merahi pūai e tahi e ohu ꞌā: «¿Ko ai te kope tano mo kume i te tāmaꞌu o te taka nei ꞌe mo mātaki?».
ꞌIna kai ai ꞌi te raŋi, ꞌi ruŋa i te henua ꞌe ꞌi raro o te henua, o roto i te meꞌe aŋa e te ꞌAtua, te kope tano mo mātaki ꞌe mo taiꞌo i rā parau.
I toꞌo rō atu ai tōꞌoku taŋi ꞌi te kore o te kope mo mātaki ꞌe mo taiꞌo i rā parau.
He kī mai ia e tahi o tū ŋāŋata ra-rahi era:  «¡ꞌIna koe ko taŋi haka ꞌou! Kope ena he Reone o te mata o ⸤Hūrā⸥, he hakaara o ⸤Tāvita⸥, ko rē ꞌā ki te pūai o Rukifero. Ko ia te kope tano mo kume i te ŋā tāmaꞌu era e hitu ꞌe mo mātaki i te taka parau era».
ꞌI rā hora he takeꞌa e au i te Māmoe e tahi e māroa rō ꞌā ꞌi vāeŋa o te kona era ꞌi ira te pepe ꞌariki, te ŋā meꞌe ora era e hā, ꞌe tū ŋāŋata ra-rahi era. Te Māmoe nei e tuꞌu rō ꞌā pa he meꞌe ena ē: ko tiŋaꞌi ꞌā ꞌe ko tūtia ꞌana. E hitu ōꞌona tara⁠ ꞌe e hitu mata; rā ŋā mata ko te ŋā vārua era e hitu o te ꞌAtua uŋa era ki te kona taꞌatoꞌa o te ao.
He oho ia tū Māmoe era he toꞌo i tū taka parau era mai te rima mataꞌu o te kope era ꞌi ruŋa i te pepe ꞌariki.
I toꞌo era he noi he tū-turi ꞌe he haꞌamuri ki rā Māmoe e rā ŋā meꞌe ora era e hā ꞌe e tū ŋā piti ꞌahuru mā maha ŋāŋata ra-rahi era. Taꞌatoꞌa o tū ŋāŋata ra-rahi era e maꞌu rō ꞌā i te arpa ꞌe, takoꞌa, i te poko-poko aŋa hai piru e ꞌī rō ꞌana e te incienso , te auraꞌa: he pure o te nūnaꞌa taŋata haꞌataꞌa e te ꞌAtua māꞌana.
E hīmene ꞌā i te hīmene ꞌāpī nei:  «Ko koe mau ꞌā te kope tano mo toꞌo i te taka parau ena ꞌe mo kume i tōꞌona tāmaꞌu  ꞌo te ai i tiŋaꞌi i tūtia rō i a koe.  Hai toto tehe era ōꞌou i hoꞌo ai koe i te taŋata mo te ꞌAtua o te taꞌatoꞌa nō hau, ꞌarero ꞌe henua o te ao,
ꞌe i haka riro ai he nūnaꞌa taŋata haka tere e ia, ꞌe he ⸤oromatuꞌa⸥ māꞌana;  mo rāua te ao nei e haka tere».
E uꞌi nō ꞌana a au he ŋaroꞌa mai te reꞌo o te merahi ka miꞌi ka miꞌi haka vari i tū pepe ꞌariki era, i tū ŋā meꞌe ora era ꞌe i tū ŋāŋata ra-rahi era.
Hai reꞌo pūai e kī era:  «¡Te meꞌe mo te Māmoe tiŋaꞌi tūtia era:  he moꞌa, he haka nui-nui ꞌe he haꞌahana-hana o te taŋata taꞌatoꞌa  ꞌo tōꞌona pūai, ꞌo tōꞌona hauhaꞌa, ꞌo tōꞌona mārama-rama ꞌe ꞌo tōꞌona mana!».
ꞌE he ŋaroꞌa takoꞌa e au i te meꞌe taꞌatoꞌa ora aŋa e te ꞌAtua o ruŋa o te raŋi, o ruŋa o te henua, o raro o te henua ꞌe o roto i te vaikava e kī ꞌā:  «¡Ki haꞌahana-hana, ki moꞌa,  ꞌe ki haka nui-nui tātou ꞌātā ki te hopeꞌa raꞌa  i te kope noho o ruŋa i te pepe ꞌariki ꞌe i te Māmoe;  i a rāua, paꞌi, te pūai!».
He pāhono ia e tū ŋā meꞌe ora era e hā: «¡Ka ai pē ira!». ꞌE tū ŋā piti ꞌahuru mā maha ŋāŋata ra-rahi era he noi he tū-turi ꞌai ka haꞌamuri.
He hoki a Ietū ki tōꞌona kāiŋa ko Nātāreta. ꞌI muri i a ia i oho ai tāꞌana nuꞌu hāpī.
I tano era te ⸤mahana haka ora⸥, he haꞌamata he hāpī ꞌi roto i te ⸤hare pure hūrio⸥. Nuꞌu rahi i ŋaroꞌa i a Ietū ꞌe he ꞌui ki a rāua ꞌā koia ko māere:  —¿ꞌI hē te kope nei i ꞌite ai i te meꞌe taꞌatoꞌa era? ¿O hē tōꞌona mārama-rama ꞌe te pūai mo aŋa i te mana aŋa e ia?
¿Taꞌe ꞌō te kope nei he tāmuta, he poki ꞌa ⸤Māria⸥, ꞌe he taina o ⸤Tanatiako⸥, o ⸤Kōsē⸥, o Hura ꞌe o Tīmona? ¿Taꞌe ꞌō ꞌi nei takoꞌa e noho ena tōꞌona ŋā taina vahine ena?  ꞌE te nuꞌu o ira he riri rō atu ꞌai mo Ietū, ꞌe kai haka moe i te rāua manaꞌu ꞌi ruŋa i a ia.
He kī ia e Ietū:  —ꞌIna e tahi perofeta moꞌa e tōꞌona huaꞌai ꞌe e te nuꞌu o tōꞌona kāiŋa. O te nuꞌu o te tētahi kona te moꞌa i a ia.
ꞌE kai rahi te mana i aŋa e Ietū ꞌi Nātāreta, he taꞌe haka moe o te nuꞌu o rā kona i te manaꞌu ꞌi ruŋa i a ia. Te mana nō i aŋa he haka ora i te tētahi nuꞌu māui-ui i haka puā hai rima.
ꞌE a Ietū ko māere ꞌā ꞌi te nuꞌu o ira ꞌi te taꞌe ⸤haka moe i te manaꞌu⸥ ꞌi ruŋa i a ia. He eꞌa ia a Ietū he oho ki kona era ki kona era e hāpī ꞌā i te taŋata.
E tahi mahana he haka taka-taka e Ietū i tāꞌana nuꞌu hāpī e hoꞌe ꞌahuru mā piti, ꞌe he uŋa hoko rua hoko rua koia ko vaꞌai i te parau ꞌe i te pūai mo haka eꞌa i te tātane oꞌo ki roto i te taŋata.
He kī mo taꞌe maꞌu e tahi meꞌe pa he pūtē, haraoa ꞌe moni mo te ara. Te meꞌe mau nō mo maꞌu he toko-toko.
E riva nō mo oho e uru rō ꞌā i te kirivaꞌe, ꞌe te meꞌe mo taꞌe maꞌu takoꞌa he kahu mo mono.
He kī e Ietū:  «Ki tuꞌu kōrua ki te kona nūnaꞌa hare e tahi, e noho ꞌi te hare raꞌe nō era mo toꞌo i a kōrua ꞌātā ki te kōrua oho iŋa mai ira.
ꞌE mo tuꞌu kōrua ki te kona ꞌina he haŋa atu ꞌe ꞌina he haka roŋo atu te nuꞌu o ira, e tū-tū te puŋaꞌehu mai te kōrua vaꞌe mo haka ꞌite ki rā nuꞌu: ka topa era ꞌi ruŋa i a rāua te ūtuꞌa o te ꞌAtua, he hape o rāua mau ꞌā, ꞌe ꞌai kōrua ka oho rō mai ira».
He eꞌa he oho ia tū nuꞌu hāpī era ꞌa Ietū he kī ki te nuꞌu mo ⸤huri i te manaꞌu ki te ꞌAtua⸥, ki tano ai te rāua noho iŋa ki a ia.
ꞌE, takoꞌa, i haka eꞌa rō mai roto i te taŋata meꞌe rahi nō atu tātane, ꞌe meꞌe rahi nuꞌu māui-ui i paru ꞌiti-ꞌiti hai mōrī ꞌe i haka ora.
Te ꞌariki ko ⸤ꞌErore⸥ ko ŋaroꞌa ꞌā i te vānaŋa o ruŋa i a Ietū. ꞌI te kona taꞌatoꞌa, paꞌi, e vānaŋa era te nuꞌu o ruŋa. Tētahi e kī era: «Ko Iovani Papatito ko ora ꞌā mai te mate, ꞌo ira e pūai era mo aŋa i te mana».
He kī e te tētahi: «Ko te perofeta era o muꞌa ꞌā ko ꞌĒria». ꞌE o te tētahi haka ꞌou atu te kī: «He perofeta e tahi, pa he ŋā perofeta era o muꞌa ꞌā».
I ŋaroꞌa era i tū ŋā meꞌe era e ꞌErore, he kī: «Ko Iovani te meꞌe era. ꞌĀꞌaku i uŋa i haka paꞌo i tōꞌona pūꞌoko, ꞌe, hora nei, ko ora haka ꞌou ꞌā».
Hai ꞌEroria a ꞌErore i uŋa i haka ꞌa-ꞌaru ai i a Iovani ꞌe he haka here-here hai vivi ꞌi roto i te hare maꞌuꞌaurī. A ꞌEroria he viꞌe ⸤hāipo-ipo⸥ ꞌa Fīripo, taina o ꞌErore, ꞌe a ꞌErore i hāipo-ipo nō ki rā viꞌe.
A Iovani te aŋa nō he ture ki a ꞌErore: «Ko hape ꞌā a koe i toꞌo ai i te viꞌe o tuꞌu taina mo viꞌe ꞌāꞌau».
ꞌO ira a ꞌEroria e maꞌu era i te riri mo Iovani, ꞌe he haŋa mo tiŋaꞌi. Te meꞌe nō, ꞌina he ravaꞌa pē hē.
A ꞌErore e riꞌa-riꞌa rō ꞌana i a Iovani. Ko ꞌite ꞌana he taŋata moꞌa ꞌe aŋa i te meꞌe tī-tika ki te mata o te ꞌAtua. ꞌO ira e hāpaꞌo era. He mira-mira nō te manaꞌu o ꞌErore e ŋaroꞌa era i te vānaŋa ꞌa Iovani. ꞌE, ka ai atu pē ira, ko te haka roŋo iŋa ꞌā hai māhatu.
ꞌI te mahana e tahi, he uꞌi e ꞌEroria ko ai ꞌana ꞌō te rāveꞌa mo tiŋaꞌi i a Iovani. ꞌI te mahana poreko o ꞌErore, he aŋa i te ŋoŋoro mo koa ananake ko te kōmana, ko te kape ꞌe ko te nuꞌu hōnui o Karirea.
ꞌI rā ŋoŋoro i ꞌori ai te poki vahine ꞌa ꞌEroria. ꞌI te nehe-nehe o rā uka ꞌe o tōꞌona ꞌori iŋa he koa tahi te nuꞌu o rā ŋoŋoro. He kī ia e te ꞌariki ko ꞌErore ki tū uka era:  —Ka no-noꞌi nō mai taꞌa meꞌe haŋa, he vaꞌai atu e au.
He hōrea ki rā uka e vaꞌai nō e ia i te meꞌe nō i haŋa ka ai atu he pāꞌiŋa o te henua haka tere e ia.
He oho tū uka era he ꞌui ki tōꞌona matuꞌa vahine:  —¿He aha tāꞌaku meꞌe ka no-noꞌi nei?  He pāhono:  —Ka kī mo vaꞌai atu i te pūꞌoko o Iovani Papatito.
He hoki tū uka era ki muꞌa o te ꞌariki, he kī:  —Tāꞌaku meꞌe haŋa he vaꞌai mai ōꞌou, ꞌi te hora mau ena ꞌā, i te pūꞌoko o Iovani ꞌi ruŋa i te mareti.
He haka kiva-kiva ꞌe he māui-ui rō atu ꞌai te māhatu o te ꞌariki. ꞌE, ꞌi te meꞌe ko hōrea ꞌā ꞌi muꞌa o tū nuꞌu taꞌatoꞌa era, he ꞌē-ē rō atu ꞌai ꞌo haꞌamā ꞌi te taꞌe haka tano i tāꞌana vānaŋa.
He uŋa, ꞌi rā hora mau ꞌā, ki te vaꞌehau e tahi mo maꞌu i te pūꞌoko o Iovani. He oho tū vaꞌehau era ki roto i te hare maꞌuꞌaurī, he paꞌo i te pūꞌoko o Iovani,
ꞌe ꞌi ruŋa i te mareti i maꞌu ai. He vaꞌai ki tū uka era, ꞌe o rā uka i vaꞌai ki tōꞌona matuꞌa vahine.
I ꞌite era e te nuꞌu hāpī ꞌa Iovani, he oho he toꞌo i te hakari ꞌe he maꞌu he tanu.
Tū nuꞌu ⸤ꞌāpōtoro⸥ uŋa era e Ietū, i hoki era, he taka-taka ꞌi muri i a Ietū ꞌe he ꞌaꞌamu i te rāua meꞌe i aŋa ꞌe i hāpī ki te nuꞌu.
He kī e Ietū: «Mai ki oho ki haka ora tātou ꞌi te kona ꞌina he taŋata».  I kī ai i te meꞌe nei ꞌo te ai pē rā ꞌā te taŋata e tuꞌu ꞌe e oho era ꞌe ꞌina he ravaꞌa i te hora mo kai o rāua.
He oho ia a kuā Ietū ꞌi ruŋa i te vaka ki te kona mo noho ko rāua nō.
Meꞌe rahi nō atu nuꞌu i takeꞌa i te oho iŋa, ꞌe ko aŋi-aŋi ꞌā ko ai rā nuꞌu. ꞌO ira, mai te kona taꞌatoꞌa i tāhuti i oho ai te taŋata ki te kona ki ira e oho era a kuā Ietū, ꞌe ꞌi raꞌe ꞌā i tuꞌu ai.
I topa era a Ietū mai ruŋa i te vaka, he takeꞌa i te rahi o te taŋata e tiaki ꞌā ki a ia. He haka ꞌaroha ꞌi rā nuꞌu; e tuꞌu rō ꞌana, paꞌi, pa he māmoe ꞌina he taŋata mo hāpaꞌo. He haꞌamata ia a Ietū he hāpī meꞌe rahi nō atu meꞌe o ruŋa i te ⸤haka tere iŋa ꞌāpī o te ꞌAtua⸥.
Pe te ahi-ahi, he haka hāhine ki a Ietū tū nuꞌu hāpī era ꞌāꞌana he kī:  —E Ietū, ko ahi-ahi ꞌā ꞌe te kona nei kona taꞌe noho taŋata.
Ka haka oho te nuꞌu ena a te kona hāhine mai mo hoꞌo hai meꞌe mo kai o rāua.
He kī e Ietū:  —Ka vaꞌai e kōrua hai meꞌe mo kai.  He pāhono e rā nuꞌu:  —¿Pē hē ia a mātou ana hoꞌo mai i te kai mo te nuꞌu taꞌatoꞌa nei? Ka ai atu i a mātou te tara ꞌauhau o te piti hānere mahana aŋa, ꞌina ꞌā e ko tano mo hāŋai i te rahi ena.
He ꞌui ia e Ietū:  —¿He aha te meꞌe ai mo kai? Ka oho rā ka uꞌi.  I uꞌi era he kī:  —E rima nō haraoa ꞌe e rua ika.
He uŋa e Ietū mo kī ki te nuꞌu mo no-noho ꞌi ruŋa i te mauku e haka nūnaꞌa.
Pē ira i no-noho ai e pae ꞌahuru ꞌe e hoꞌe hānere taŋata ka tahi nūnaꞌa.
He toꞌo ia e Ietū i tū haraoa era e rima ꞌe i tū ika era e rua, he uꞌi a te raŋi, he māuru-uru ki te ꞌAtua. I oti era, he more-more i te haraoa, he vaꞌai ki tāꞌana nuꞌu hāpī mo tuhaꞌa ki te taŋata. ꞌE he tuhaꞌa takoꞌa i tū ika era.
He ka-kai tahi tū nuꞌu taꞌatoꞌa era ka mākona rō.
I oti era he haꞌaꞌī e hoꞌe ꞌahuru mā piti kānato o te pārehe-rehe topa.
Te nuꞌu i kai e pae taꞌutini ŋāŋata.
I oti era te meꞌe nei he kī e Ietū ki tāꞌana nuꞌu hāpī mo eke ki ruŋa i te vaka ꞌe mo oho ꞌi raꞌe ki a ia ki Vetetaira; ko ia mo noho mo haka oho i te nuꞌu.
I haka oho tahi era, he iri ki ruŋa i te maꞌuŋa he pure.
I pō era, ꞌi vāeŋa tini o te vai tū vaka era, ꞌe a Ietū hoko tahi nō ꞌi ꞌuta.
He takeꞌa aŋa riꞌa-riꞌa tū nuꞌu era ꞌāꞌana e hoe era i te vaka ꞌo te ai ꞌi muꞌa te tokerau.  ꞌI te popohaŋa he haꞌere he oho a Ietū a ruŋa i te vai a te kona era ꞌi ira rā nuꞌu. Ko oho ꞌā mo oŋa pe muꞌa o tū vaka era,
he takeꞌa e rā nuꞌu i te kope e tahi e haꞌere e oho ꞌana a ruŋa i te vai. He veveri ꞌe he haka kiva-kiva ꞌo te manaꞌu he vārua;
taꞌatoꞌa, paꞌi, i takeꞌa ai ꞌe he riꞌa-riꞌa rō atu ꞌai. He kī ia e Ietū: «¡Kiahio kōrua! Ko au nei. ¡ꞌIna ko mataku!».
He eke ia a Ietū ki ruŋa i te vaka ꞌe he noho rō ꞌai te tokerau. He māere tū nuꞌu era.
Ka ai atu, paꞌi, ko takeꞌa ꞌana i te mana aŋa mo haka rahi i te haraoa ꞌe i te ika, ꞌina ꞌā he aŋi-aŋi ko ai mau a Ietū ꞌi te taꞌe haka moe riva-riva i te rāua manaꞌu ꞌi ruŋa i a ia.
He oho ia ananake ki te kona ko Henetareta. ꞌI ira ꞌi te taha-taha i here ai i te rāua vaka.
Kai roa te rāua tomo ki ꞌuta i aŋi-aŋi rō ai e te nuꞌu i a Ietū.
He tāhuti he haka ꞌite a te kona taꞌatoꞌa o ira, ꞌe he haꞌamata te taŋata he tari i te rāua māui-ui a ruŋa i te raŋo ki te kona ŋaroꞌa ꞌi ira a Ietū.
Kona nō era ꞌi ira a Ietū, ka ai atu ꞌi ꞌuta ꞌo ꞌi te kona nūnaꞌa hare, ꞌai te taŋata e haka rē era i te rāua māui-ui a te kona a ira ka vari era. ꞌE, e vari e oho era a Ietū, he ani e te māui-ui mo haꞌatiꞌa i a rāua mo haka puā ka ai atu ki te titi o tōꞌona kahu; ꞌe taꞌatoꞌa taŋata haka puā, he ora te rāua māui-ui.
E te taina pūꞌoko hio-hio o Karatia ē, ¿ꞌa ꞌai kōrua i haka maꞌa-maꞌa atu? ꞌI roto i te hāpī iŋa atu era o mātou i haka ꞌite riva-riva atu ai ki a kōrua he aha te meꞌe i ravaꞌa e Ietū mo tātou hora mate era ōꞌona ꞌi ruŋa i te tātaurō.
Iā. ꞌĪ a au he ꞌui atu: ¿Te Vārua Maitai o roto i a kōrua hai haꞌatura ki te ⸤haka tere iŋa ꞌa Mōtē⸥ ꞌo hai haka moe i te manaꞌu ꞌi ruŋa i a Ietū? ¿Taꞌe ꞌō hai haka moe i te manaꞌu ꞌi ruŋa i a Ietū?
ꞌE, mo ai pē ira, ¿ko te taꞌe aŋi-aŋi iŋa ꞌana e kōrua? ꞌIna ko rehu: hai pūai o te Vārua Maitai i haꞌamata ai kōrua a te ara o te ꞌAtua. ꞌE hora nei, ¿e haŋa ꞌana a kōrua mo tuꞌu ki te roa hopeꞌa o rā ara, te auraꞌa, ki te roa haŋa e te ꞌAtua mo kōrua, hai pūai mau nō o te taŋata?
¿Ka kī ꞌō te meꞌe riva-riva taꞌatoꞌa topa atu era ki a kōrua mai te hora haka moe i te manaꞌu ꞌi ruŋa i a Ietū, ꞌina e tahi hauhaꞌa mo kōrua? ¡Pē hiva ꞌā ana taꞌe ai pē ira!
Ka haka topa rā te kōrua manaꞌu he aha te ꞌAtua e vaꞌai atu ena i te Vārua Maitai ꞌe e aŋa ena i te mana ꞌi roto i a kōrua. ꞌO te haka moe o kōrua i te manaꞌu ꞌi ruŋa i a Ietū ꞌe ꞌi ruŋa i tāꞌana roŋo, taꞌe ꞌō ꞌo te haꞌatura ki te haka tere iŋa ꞌa Mōtē.
Ka haka topa rā te kōrua manaꞌu ki a ⸤ꞌAparahama⸥: i haka moe rō i te manaꞌu ꞌi ruŋa i te meꞌe kī e te ꞌAtua, ꞌe hai nei meꞌe i kī ai e te ꞌAtua e tano rō ꞌana ki tōꞌona mata.
ꞌO ira, e ꞌite kōrua: te hakaara parautiꞌa o ꞌAparahama he nuꞌu haka moe i te rāua manaꞌu ꞌi ruŋa i te ꞌAtua.
Ko manaꞌu era ꞌana, paꞌi, e te ꞌAtua, ꞌe ko haka ꞌite era ꞌā e ia ꞌi ruŋa i te ⸤Pāpaꞌi Moꞌa⸥ pē nei ē: mo haka moe o te nuꞌu taꞌe he hūrio i te rāua manaꞌu ꞌi ruŋa i a ia, e kī takoꞌa rō e te ꞌAtua mo rāua: he nuꞌu tano ki tōꞌona mata. Te parau ꞌāpī nei i haka ꞌite rō ki a ꞌAparahama ꞌi te hora kī era pē nei ē: «Hai koe ka haꞌamaitai nei e au i te taŋata taꞌatoꞌa o te ao».
Pē ira te nuꞌu taꞌatoꞌa haka moe i te manaꞌu ꞌi ruŋa i a Ietū, he haꞌamaitai takoꞌa e te ꞌAtua pa he haꞌamaitai iŋa era ꞌā i a ꞌAparahama.
Te nuꞌu manaꞌu: hai haꞌatura ki te haka tere iŋa ꞌa Mōtē he tano a rāua ki te mata o te ꞌAtua ko ai era ꞌā te ūtuꞌa mo rāua. E kī rō ꞌana, paꞌi, ꞌi ruŋa i te Pāpaꞌi Moꞌa: «Te kope taꞌe haꞌatura ki te roŋo taꞌatoꞌa o te haka tere iŋa ꞌa Mōtē, he haka ūtuꞌa e te ꞌAtua ꞌātā ki te hopeꞌa raꞌa».
Hai meꞌe nei e ꞌite ena ꞌina e tahi taŋata mo tano ki te mata o te ꞌAtua hai haꞌatura ki te haka tere iŋa ꞌa Mōtē, ꞌi te meꞌe era e hāꞌaki rō ꞌana ꞌi ruŋa i te Pāpaꞌi Moꞌa pē nei ē: «Te kope kī e te ꞌAtua e tano rō ꞌana ki tōꞌona mata ꞌo te haka moe i te manaꞌu ꞌi ruŋa i a ia, he ravaꞌa i te ora ꞌāpī ꞌina he hopeꞌa raꞌa».
ꞌE, mo ravaꞌa tāꞌue e te kope e tahi mo haꞌatura tahi i rā roŋo, i a ia takoꞌa ia te ora ꞌāpī ꞌina he hopeꞌa raꞌa, ka ai atu ꞌina he haka moe i te manaꞌu ꞌi ruŋa i te ꞌAtua. Nā, paꞌi, e kī rō ꞌana ꞌi ruŋa i te Pāpaꞌi Moꞌa: «Te kope haꞌatura ki te haka tere iŋa taꞌatoꞌa ꞌa Mōtē he ravaꞌa i te ora ꞌāpī ꞌina he hopeꞌa raꞌa».
Te meꞌe nō, ko ꞌite ꞌā e tātou taꞌatoꞌa, ꞌina e tahi kope mo ravaꞌa i rā meꞌe. ꞌO ira ko tano riva-riva ꞌā mo ai ꞌi ruŋa i a tātou i te taŋata te ūtuꞌa kī e te ꞌAtua. ꞌE a Ietū i haka kore i te ūtuꞌa mai ruŋa i a tātou hai ꞌamo e ia i rā ūtuꞌa hora mate era ꞌi ruŋa i te tātaurō. E hāꞌaki rō ꞌana, paꞌi, ꞌi ruŋa i te Pāpaꞌi Moꞌa: «Te ūtuꞌa o te ꞌAtua ꞌi ruŋa i te kope mate ꞌi ruŋa i te tātaurō».
Te meꞌe nei i topa ai mo ravaꞌa takoꞌa e te nuꞌu taꞌe he hūrio, hai Ietū Kiritō, i te haꞌamaitai hōrea e te ꞌAtua ki a ꞌAparahama, ꞌe mo ai ꞌi roto i a tātou taꞌatoꞌa, hai haka moe i te manaꞌu ꞌi ruŋa i a Ietū, te Vārua Maitai hōrea mai e te ꞌAtua.
E te taina, ꞌī a au he haꞌaauraꞌa atu hai haka tere iŋa taŋata: te kope e rua haꞌaꞌau e tahi meꞌe, ꞌe he tāpura hai ꞌīŋoa o rāua ꞌi ruŋa i te parau, ꞌina he rua taŋata mo haka kore ꞌe mo pāpaꞌi haka ꞌou e tahi meꞌe ꞌi ruŋa.
Pē ira takoꞌa te hōrea nei o te ꞌAtua, hōrea kī e te ꞌAtua ki a ꞌAparahama ꞌe ki tōꞌona hakaara. ꞌE te vānaŋa kī era e te ꞌAtua ki a ꞌAparahama «he hakaara», taꞌe mo te hakaara taꞌatoꞌa o ꞌAparahama, mo te hakaara mau nō era ōꞌona ko Ietū.
Iā. Tāꞌaku kī: te hōrea kī era e te ꞌAtua ki a ꞌAparahama ꞌina e ko tano mo haka kore ꞌe mo taꞌe haka hauhaꞌa e te haka tere iŋa ꞌa Mōtē. Te hōrea aŋa era, paꞌi, e te ꞌAtua ki a ꞌAparahama, ko kī era ꞌana ka maha hānere ka toru ꞌahuru matahiti ki te haka tere iŋa era ꞌa Mōtē.
Te ꞌAtua e ko taꞌe haka tano i tāꞌana meꞌe hōrea. ꞌO ira, ꞌāhani hai haꞌatura nō o tātou ki te haka tere iŋa ꞌa Mōtē ana vaꞌai mai e te ꞌAtua i te meꞌe hōrea mai, e ko ai ia he meꞌe ko hōrea mai era ꞌā e ia. Pē ira takoꞌa ꞌana te meꞌe hōrea era e te ꞌAtua ki a ꞌAparahama. ꞌĀhani ꞌo te aŋa o ꞌAparahama e tahi meꞌe i vaꞌai ai e te ꞌAtua i rā meꞌe, e ko ai ia he meꞌe ko hōrea era ꞌana e ia. ꞌE te parautiꞌa, te ꞌAtua i vaꞌai ai i rā meꞌe ki a ꞌAparahama ꞌo te ai mau nō ko hōrea era ꞌana e ia.
¿Mo aha ia te haka tere iŋa ꞌa Mōtē? Te haka tere iŋa ꞌa Mōtē i vaꞌai mai ai e te ꞌAtua mo aŋi-aŋi e tātou taꞌatoꞌa e hara rō ꞌana a tātou. Te manaꞌu o te ꞌAtua: hai rā haka tere iŋa ana haka tika ana oho a tātou ꞌātā ki te tuꞌu iŋa mai o tū hakaara era ko Ietū Kiritō, he kope ꞌi ruŋa i a ia te hōrea kī era e te ꞌAtua ki a ꞌAparahama. E ko hape tātou mo kī i hau rō atu ꞌi te hauhaꞌa te meꞌe hōrea e te ꞌAtua ki te haka tere iŋa ꞌa Mōtē. Te haka tere iŋa nei hai merahi i uŋa mai ai, ꞌe a Mōtē i haka ꞌite ki te taŋata.
ꞌE te hōrea vaꞌai era e te ꞌAtua ki a ꞌAparahama ꞌina kai uŋa mai hai rua kope, ꞌāꞌana mau ꞌā i kī ki a ꞌAparahama.
¿Te kī hō, te haka tere iŋa ꞌa Mōtē e taꞌe haka hauhaꞌa rō ꞌā ꞌi te hōrea o te ꞌAtua? Taꞌe pē ira. Mo te meꞌe kē, mo te meꞌe kē i vaꞌai mai ai i te ŋā meꞌe nei. ꞌE, mo ai ko vaꞌai mai ꞌā e te ꞌAtua i te haka tere iŋa ꞌa Mōtē mo ravaꞌa e tātou i te ora ꞌāpī ꞌina he hopeꞌa raꞌa, he tano ia a tātou ki tōꞌona mata ꞌo te haꞌatura ki rā haka tere iŋa.
Te meꞌe nō, pē nei e kī ena ꞌi ruŋa i te Pāpaꞌi Moꞌa: te taŋata taꞌatoꞌa o te hara te haka tere, ꞌe te rāveꞌa nō mo ravaꞌa i te meꞌe hōrea e te ꞌAtua, he ora ꞌāpī ꞌina he hopeꞌa raꞌa, e haka moe i te manaꞌu ꞌi ruŋa i a Ietū.
Hora era ꞌina kai tuꞌu mai ꞌā te rāveꞌa he haka moe i te manaꞌu ꞌi ruŋa i a Ietū mo tano te taŋata ki te mata o te ꞌAtua, e tuꞌu rō ꞌā a tātou pa he nuꞌu puru ꞌauario e te haka tere iŋa ꞌa Mōtē, tiaki ki te hora vaꞌai i te rāveꞌa he haka moe i te manaꞌu ꞌi ruŋa i a Ietū.
Mo tātou te haka tere iŋa ꞌa Mōtē pa he kope hāpaꞌo ŋā poki, haka tika i te tātou ara ꞌātā ki te tuꞌu iŋa mai o Ietū Kiritō, ki ai ai hora era ōꞌona ka tuꞌu mai ena he tano a tātou ki te mata o te ꞌAtua hai haka moe i te manaꞌu ꞌi ruŋa i a ia.
ꞌE, hora nei, ko tuꞌu mai ꞌā rā rāveꞌa era he haka moe i te manaꞌu ꞌi ruŋa i a Ietū mo tano o tātou ki te mata o te ꞌAtua, ꞌe ꞌina toe tātou he hāpaꞌo ꞌe he haka tika e te haka tere iŋa ꞌa Mōtē.
Hai haka moe mau nō i te manaꞌu ꞌi ruŋa i a Ietū e ŋā poki nei tātou o te ꞌAtua.
ꞌE e tuꞌu rō ꞌā pa he meꞌe ena ē: a tātou taꞌatoꞌa, te nuꞌu haka moe i te manaꞌu ꞌi ruŋa i a Ietū ⸤papatito⸥ i a rāua mo takeꞌa e te nuꞌu ꞌa Ietū a rāua, ko uru tahi ꞌana i te ⸤Kiritō⸥, pa he uru iŋa ena ꞌā o te taŋata i te kahu.
ꞌE ꞌi te hora nei, ki te mata o te ꞌAtua, taꞌe he meꞌe te ai ōꞌou he ⸤hūrio⸥ ꞌo he ⸤kirieko⸥, he ꞌekaravo ꞌo taꞌe he ꞌekaravo, he viꞌe ꞌo he taŋata. ꞌO te ai o tātou ꞌa Ietū Kiritō, a tātou taꞌatoꞌa e tahi mau nō.
ꞌE, ꞌi te ai o tātou ꞌāꞌana, he hakaara tātou o ꞌAparahama, ꞌe mo tātou takoꞌa ia te meꞌe hōrea e te ꞌAtua ki a ia.
E te taina ōꞌoku ē, a kōrua, te nuꞌu ⸤haka moe i te manaꞌu⸥ ꞌi ruŋa i te tātou Pūꞌoko Haka Tere hōnui ko Ietū Kiritō, e uꞌi ꞌo haꞌataꞌa rō i te taŋata hai manaꞌu taŋata.
Pē nei te haꞌaauraꞌa: mo ai e taka-taka rō ꞌana kōrua, he tuꞌu atu e tahi kope ꞌono, e huki rō ꞌā ꞌi tōꞌona rima i te tāpeꞌa piru ꞌe e uru rō ꞌana i te kahu nehe-nehe, he haka koa e kōrua koia ko kī: «Ka noho koe a te kona nei, kona riva-riva», ꞌe, ꞌi tū hora ꞌā, he tuꞌu atu e tahi kope veve, e uru rō ꞌana i te kahu ko rūꞌau ꞌā, ꞌe ki rā kope he kī e kōrua: «Ka māroa koe a rā; ana taꞌe haŋa, ka noho atu ki raro».
—
Mo aŋa o kōrua pē ira, e haꞌataꞌa ꞌā i te taŋata ꞌe e uꞌi ꞌana hai manaꞌu taꞌe tano.
Ka haka roŋo mai, e te taina haŋa rahi ē: te ꞌAtua ko haꞌataꞌa ꞌana i te nuꞌu veve mo ꞌono ꞌi te haka moe iŋa i te manaꞌu ꞌi ruŋa i a ia, ꞌe, takoꞌa, mo ai i a rāua te hōrea kī e ia mo te nuꞌu haŋa ki a ia: he oꞌo o rāua ki roto i te nūnaꞌa taŋata haka tere e ia.
ꞌE nā kōrua e taꞌe haka au ꞌā i te nuꞌu veve. ¿Taꞌe ꞌō o te ꞌono te tōtōā atu hai aŋa ꞌe te horo i a kōrua ki te pūꞌoko haka tere o te hare ture?
¿Taꞌe ꞌō ko rāua takoꞌa te nuꞌu kī i te vānaŋa taꞌe tano mo te ꞌīŋoa nehe-nehe o te kope ko ia te tātou Pūꞌoko Haka Tere ko Ietū Kiritō?
Mo haka tano tahi o kōrua ki te roŋo hopeꞌa o te nui-nui hāꞌaki ꞌi ruŋa i te ⸤Pāpaꞌi Moꞌa⸥ pē nei ē: «E haŋa koe ki te rua taŋata pa he haŋa iŋa ena ꞌā ōꞌou ki a koe», e aŋa ꞌana kōrua i te meꞌe riva-riva.
ꞌE mo haꞌataꞌa o kōrua i te taŋata hai manaꞌu taꞌe tano, e hara ꞌana, ꞌe ki te haka tere iŋa o te ꞌAtua ko hape ꞌā.
Te kope haꞌatura oho ia ki te haka tere iŋa o te ꞌAtua, mo hape ꞌi te meꞌe nō e tahi, ko hape ꞌā ki te haka tere iŋa taꞌatoꞌa o te ꞌAtua.
Ko kī ꞌana, paꞌi, e te ꞌAtua: «ꞌIna ko taiꞌata», ꞌe ko kī takoꞌa ꞌā: «ꞌIna ko tiŋaꞌi ko haka mate i te taŋata». ꞌO ira, ka ai atu ꞌina koe kai taiꞌata, ꞌe i tiŋaꞌi nō i te taŋata mo mate, ko hape ꞌā a koe ki te haka tere iŋa o te ꞌAtua.
ꞌE a kōrua, e te taina ē, e vānaŋa ꞌe e haka tere i a kōrua pa he nuꞌu ꞌite pē nei ē: te ꞌAtua ka kī ena i te kōrua meꞌe tano ꞌe taꞌe tano hai haka tere iŋa ꞌāꞌana haka eꞌa i te taŋata mai roto i te hara.
Te nuꞌu taꞌe haka ꞌaroha i te rua taŋata, pē ira takoꞌa ka taꞌe haka ꞌaroha ena i a rāua e te ꞌAtua ꞌi te hora o te ture hopeꞌa, ꞌe te nuꞌu haka ꞌaroha i te rua taŋata, e ko riꞌa-riꞌa ꞌi rā hora.
E te taina ōꞌoku ē, ka haka topa rā te manaꞌu: ¿e hauhaꞌa rō ꞌā te kī iŋa o te kope e tahi e haka moe rō ꞌā a ia i te manaꞌu ꞌi ruŋa i te ꞌAtua, ꞌe ꞌina ꞌāꞌana meꞌe riva-riva aŋa mo haka takeꞌa he aŋi ꞌā tāꞌana meꞌe kī era? Te haka moe iŋa o te manaꞌu pē rā, ¿e toꞌo mau rō i a ia mai roto i te hara?
Pē nei te auraꞌa: mo ai o te taina haka moe i te manaꞌu ꞌi ruŋa i a Ietū ꞌina he kahu mo uru ꞌe ꞌina he meꞌe mo kai,
ꞌe he kī e tahi o kōrua: «Ka oho riva-riva; e haka mahana koe, e kai ki te mākona», ꞌe ꞌina e tahi ꞌāꞌana meꞌe i vaꞌai mo te ꞌati o rā kope, ¿e hauhaꞌa rō ꞌā hō tāꞌana meꞌe kī era?
Pē ira te haka moe iŋa o te manaꞌu ꞌi ruŋa i te ꞌAtua, mo taꞌe haka takeꞌa hai meꞌe riva-riva aŋa, ꞌina ōꞌona hauhaꞌa, pa he meꞌe mate ꞌā.
Nā e kī rō atu e te kope e tahi: «Tuꞌu meꞌe he haka moe i te manaꞌu ꞌi ruŋa i te ꞌAtua, ꞌe tōꞌoku, he meꞌe riva-riva aŋa». ꞌĪ a au he kī atu: «Ka haka takeꞌa mai rā tuꞌu haka moe iŋa ena i te manaꞌu ꞌi ruŋa i te ꞌAtua ꞌina he meꞌe riva-riva aŋa, ꞌe māꞌaku e haka takeꞌa atu, hai meꞌe riva-riva aŋa, i tōꞌoku haka moe iŋa i te manaꞌu ꞌi ruŋa i te ꞌAtua».
A koe e manaꞌu ena: te ꞌAtua e tahi mau nō, ꞌe he aŋi ꞌā. Ka ai atu pē ira, taꞌe hai ꞌite i rā meꞌe ana tano kōrua ki tōꞌona mata. Te tātane, paꞌi, e ꞌite takoꞌa rō ꞌā ꞌe e rurū rō ꞌana ꞌi te riꞌa-riꞌa.
E te maꞌa-maꞌa ē, ka haka topa te manaꞌu: te haka moe iŋa i te manaꞌu ꞌi ruŋa i te ꞌAtua mo taꞌe haka takeꞌa hai meꞌe riva-riva aŋa, ꞌina e tahi hauhaꞌa.
Mo te ꞌAtua, te tātou hakaara ko ⸤ꞌAparahama⸥ he taŋata tano ki tōꞌona mata hai oho mo tūtia i tāꞌana poki ko Itaꞌata.
Te haka moe iŋa o ꞌAparahama i te manaꞌu ꞌi ruŋa i te ꞌAtua i takeꞌa ai hai tāꞌana meꞌe aŋa, ꞌe hai rā meꞌe e ꞌite ena he parautiꞌa mau ꞌā tōꞌona haka moe iŋa i te manaꞌu ꞌi ruŋa i te ꞌAtua.
Pē ira i tano ai te meꞌe kī ꞌi ruŋa i te Pāpaꞌi Moꞌa: «A ꞌAparahama i haka moe rō i tōꞌona manaꞌu ꞌi ruŋa i te ꞌAtua. ꞌO ira te ꞌAtua i kī ai he taŋata tano ꞌi muꞌa i a ia, ꞌe he repahoa ōꞌona».
Hora ena ko ꞌite ꞌā e kōrua: te ꞌAtua e kī rō ꞌana: te taŋata e tano rō ꞌā ki tōꞌona mata taꞌe nō hai haka moe i te manaꞌu ꞌi ruŋa i a ia, e ai takoꞌa te meꞌe riva-riva aŋa.
I kī rō e te ꞌAtua pē ira mo Rāhava, he taiꞌo o Herikō ꞌo te haka piko i te ŋāŋata uŋa e ⸤Kosuē⸥ mo ra-rama i te henua ꞌe o te haka tē-tere i rā nuꞌu a te ara kē, he haka moe ōꞌona i te manaꞌu ꞌi ruŋa i te ꞌAtua.
Mo haka mao o te vānaŋa: te hakari mo kore rō o te vārua o roto he meꞌe mate. Pē ira takoꞌa ꞌana te haka moe i te manaꞌu ꞌi ruŋa i te ꞌAtua he meꞌe mate mo taꞌe haka takeꞌa hai meꞌe riva-riva aŋa.
ꞌI te mahana raꞌe o te tāpati, mahana tāpati, ꞌi te pō era ꞌana kai ꞌōtea ꞌā, he oho a Māria Matarena ki te kona haka rē i te hakari o Ietū. He takeꞌa ko haka tapa ꞌā te māꞌea puru o rā kona.
I takeꞌa era e Māria ꞌina he hakari o Ietū, he tahuti he oho ki te kona ꞌi ira a Pētero ararua ko te kope hāpī haŋa rahi ꞌa Ietū he kī: «¡Ko toꞌo ꞌana te hakari o Ietū mai tū kona era, ꞌe kai ꞌite mai ꞌi hē i haka rē ai!».
He eꞌa ia a Pētero ararua ko tū kope hāpī takoꞌa era ꞌa Ietū he oho ki tū kona era.
Ararua i tāhuti i oho ai; ko tū rua kope era te meꞌe ꞌata hōrou ki a Pētero ꞌe ꞌi raꞌe i tuꞌu ai ki rā kona.
He noi he oŋa a roto, he takeꞌa i te kahu viri era i te hakari o Ietū; ꞌe, ꞌina rā kope kai uru.
ꞌI tuꞌa ꞌā i tuꞌu ai a Pētero, he uru ki roto. He takeꞌa i rā kahu,
ꞌe he takeꞌa takoꞌa i te kahu viri i te pūꞌoko o Ietū e hatu-hatu e haka rē rō ꞌana ꞌi te rua kona, taꞌe ꞌi muri i te kahu viri i te hakari.
He uru takoꞌa ia tū kope tuꞌu raꞌe era. I takeꞌa era i rā meꞌe, mōꞌona ko ora haka ꞌou ꞌā a Ietū,
ka ai atu ꞌi muꞌa ꞌā ꞌina kai aŋi-aŋi i te meꞌe hāꞌaki ꞌi ruŋa i te ⸤Pāpaꞌi Moꞌa⸥ pē nei ē: e ora haka ꞌou rō a Ietū mai te mate.
He eꞌa ia ararua he hoki ki te rāua hare.
He hoki ia a Māria Matarena, he noho he taŋi ꞌi haho o tū kona haka rē pāpaku era. E taŋi nō ꞌā he noi he oŋa a roto,
he takeꞌa i te merahi e rua e uru rō ꞌana i te kahu tea-tea e no-noho rō ꞌana ꞌi te kona haka rē i te hakari o Ietū, e tahi ꞌi te pūꞌoko ꞌe te rua ꞌi te vaꞌe.
He ꞌui e tū ŋā merahi era:  ¿He aha rā koe e taŋi ena?  He kī e Māria:  —He toꞌo, hoꞌi, i te hakari o tōꞌoku Maꞌori, ꞌe kai ꞌite a au ꞌi hē i haka rē ai.
I kī era i te meꞌe nei, he hārui a tuꞌa he takeꞌa i te taŋata e tahi ꞌi rā kona, ꞌe, ꞌina kai aŋi-aŋi ko Ietū ꞌō rā meꞌe.
He ꞌui e Ietū:  —¿He aha rā koe e taŋi ena? ¿Ki a ai rā koe e kimi ena?  ꞌI te manaꞌu o Māria Matarena he taŋata hāpaꞌo o rā kona, he kī:  —Mo ai ꞌāꞌau i toꞌo i tōꞌona hakari, ka hāꞌaki mai ꞌi hē koe i haka rē ai mo oho ōꞌoku mo toꞌo mai.
He kī ia e Ietū:  —¡E Māria!  He hārui riva-riva ia a Māria, he uꞌi ko Ietū ꞌō rā meꞌe ꞌe he kī hai ꞌarero ⸤ꞌevereo⸥:  — ¡Rabuni! (te auraꞌa: «¡E te Maꞌori!»).
He kī e Ietū:  —Ē, ꞌina koe ko haka noho mai i a au. Kai iri ꞌana, paꞌi, a au ki tōꞌoku Matuꞌa. Ka oho ka kī ki te tētahi nuꞌu ꞌāꞌaku: «He iri a au ki tōꞌoku Matuꞌa, Matuꞌa takoꞌa o kōrua, ki tōꞌoku ꞌAtua, ꞌAtua takoꞌa o kōrua».
He oho ia a Māria Matarena he ꞌaꞌamu ki tū nuꞌu era ko takeꞌa ꞌana e ia i a Ietū, ꞌe he ꞌaꞌamu takoꞌa i tū meꞌe kī era e Ietū.
ꞌI te ahi-ahi o rā mahana raꞌe era o te tāpati, e taka-taka rō ꞌana te nuꞌu hāpī ꞌa Ietū ꞌi roto i te hare e tahi e tāmaꞌu rō ꞌā te ꞌōpani he riꞌa-riꞌa ꞌi te nuꞌu ra-rahi o te ⸤hūrio⸥. E no-noho nō ꞌana he māroa atu a Ietū ꞌi vāeŋa o rāua he ꞌaroha: «Ka ai ꞌi ruŋa i a kōrua te haumārū o te ꞌAtua».
I kī era i te meꞌe nei, he haka takeꞌa i tōꞌona rima ꞌe i tōꞌona rehe-rehe. He toꞌo rō atu ꞌai te koa o tū nuꞌu era ꞌo te takeꞌa haka ꞌou i a Ietū.
He kī haka ꞌou ia e Ietū: «¡Ka ai ꞌi ruŋa i a kōrua te haumārū o te ꞌAtua! Pa he uŋa iŋa mai era e te Matuꞌa i a au, pē ira a au ka uŋa nei i a kōrua».
ꞌE he puhi i tōꞌona haŋu a ruŋa i tū nuꞌu era koia ko kī: «Ka ai i a kōrua te ⸤Vārua Maitai⸥.
Te nuꞌu hārui i te rāua manaꞌu ki te ꞌAtua ꞌe haka tapa mai roto i te hara, i a kōrua te parau mo kī ki a rāua, ko haka kore ꞌana e te ꞌAtua i te rāua hara. ꞌE te nuꞌu ꞌina, i a kōrua takoꞌa te parau mo kī, kai haka kore e te ꞌAtua i te rāua hara».
A Tōmā, kī takoꞌa he Hauā, kope o roto i te hoꞌe ꞌahuru mā piti nuꞌu hāpī ꞌa Ietū, ꞌina o muri o rā nuꞌu i tuꞌu ai a Ietū ꞌi rā mahana.
He ꞌaꞌamu ia e te tētahi nuꞌu hāpī:  —Ko takeꞌa ꞌana e mātou i a Ietū.  He pāhono e Tōmā:  —Mo taꞌe takeꞌa e au te pū o te veo ꞌi tōꞌona rima, ꞌe mo taꞌe haka puā e au hai maŋa-maŋa rima ki rā kona ꞌe ki tōꞌona rehe-rehe, taꞌe he parautiꞌa mōꞌoku te ꞌaꞌamu ena o kōrua.
Ka vaꞌu mahana pe muꞌa, he taka-taka haka ꞌou te nuꞌu hāpī ꞌa Ietū ꞌi te hare e tahi. ꞌI rā mahana ꞌi muri i a rāua a Tōmā. E tāmaꞌu rō ꞌana te ꞌōpani o rā hare, he māroa atu a Ietū ꞌi vāeŋa o rā nuꞌu ꞌe he ꞌaroha: «Ka ai ꞌi ruŋa i a kōrua te haumārū o te ꞌAtua».
He kī ia e Ietū ki a Tōmā:  —Ka oho mai ka uꞌi tōꞌoku rima. Ka ha-haꞌo hai maŋa-maŋa rima ena ōꞌou ꞌe ꞌai ka haka toro rō mai tuꞌu rima ki roto i tōꞌoku rehe-rehe. ¡ꞌIna ko ꞌaka-ꞌaka haka ꞌou te manaꞌu; ko au mau ꞌā te meꞌe nei!
I ꞌauē a Tōmā i kī ai:  —¡E te Pūꞌoko Haka Tere ōꞌoku ē, e te ꞌAtua ōꞌoku ē!
He kī e Ietū:  —I haka moe mai ena koe i tuꞌu manaꞌu he takeꞌa ōꞌou i a au. ¡Ko te koa ꞌō i te nuꞌu kai takeꞌa hia ꞌā i a au i haka moe rō ai i te rāua manaꞌu ꞌi ruŋa i a au!
A Ietū i aŋa takoꞌa rō ꞌi muꞌa o tāꞌana nuꞌu hāpī meꞌe rahi haka ꞌou nō atu mana ꞌe ꞌina kai pāpaꞌi ꞌi ruŋa i te puka nei.
ꞌE te ŋā meꞌe nei i pāpaꞌi ai mo haka aŋi-aŋi atu: a Ietū he ⸤Kiritō⸥, he Poki o te ꞌAtua, ꞌe, takoꞌa, mo ravaꞌa e kōrua i te ora ꞌāpī ꞌina he hopeꞌa raꞌa hai ⸤haka moe i te manaꞌu⸥ ꞌi ruŋa i a ia.
I oti era te kī i te ŋā meꞌe nei, he uꞌi a Ietū a te raŋi he kī:  «E Koro, ko tano ꞌā te hora. Ka haka takeꞌa te pūai ꞌe te nui-nui o taꞌa Poki mo haka takeꞌa takoꞌa e ia i tuꞌu pūai ꞌe i tuꞌu nui-nui.
»Ko vaꞌai ꞌana a koe ki taꞌa Poki i te parau mo haka tere i te taŋata taꞌatoꞌa o te ao ꞌe mo vaꞌai i te ora ꞌāpī ꞌina he hopeꞌa raꞌa ki te nuꞌu haꞌataꞌa e koe māꞌana.
Te meꞌe he ora ꞌāpī ꞌina he hopeꞌa raꞌa ko te meꞌe nei: he ꞌite e rāua ko ai mau a koe, he ꞌAtua parautiꞌa e tahi mau nō, ꞌe ko ai a au a Ietū Kiritō, he kope uŋa mai e koe.
»Ko haka takeꞌa ꞌana a au i tuꞌu pūai ꞌi te ao nei hai aŋa ꞌe hai haka tano tahi i taꞌa meꞌe kī mai.
ꞌE, ꞌi te hora nei, e Koro ē, ka haka takeꞌa haka ꞌou koe i tōꞌoku pūai ꞌe i tōꞌoku nui-nui ai i a au ꞌi te hora era ōꞌoku ꞌi muꞌa i a koe ꞌā, hora kai aŋa ꞌana i te ao.
»E Koro, ki te nuꞌu vaꞌai mai e koe o te ao nei i haka ꞌite ai e au ko ai mau a koe. ꞌĀꞌau rā nuꞌu, ꞌe ꞌāꞌau i vaꞌai mai, ꞌe, ko haka roŋo ꞌana ki taꞌa vānaŋa.
Ko ꞌite ꞌana a rāua ꞌi te hora nei: te meꞌe kī ꞌe te meꞌe aŋa taꞌatoꞌa e au mai i a koe e oho mai ena.
Ko haka ꞌite ꞌana e au i taꞌa roŋo vaꞌai mai era, ꞌe he aŋi mau ꞌana mo rāua. Ko ꞌite ꞌana he parautiꞌa mau ꞌā mai i a koe a au i oho mai ai ꞌe ꞌāꞌau a au i uŋa mai.
»He ani atu au mo rāua, taꞌe mo te nuꞌu o te ao nei taꞌe ⸤haka moe i te manaꞌu⸥ ꞌi ruŋa i a au, mo te nuꞌu vaꞌai mai era e koe ꞌo te ai ꞌāꞌau rāua.
Te nuꞌu taꞌatoꞌa ꞌāꞌau ꞌāꞌaku takoꞌa, ꞌe te nuꞌu ꞌāꞌaku ꞌāꞌau takoꞌa, ꞌe hai rāua e takeꞌa ena te pūai ꞌe te nui-nui ōꞌoku.
»E ko noho haka ꞌou au ꞌi te ao nei; ko rāua te meꞌe ka noho ena. He hoki atu a au ki muri i a koe. E Koro Moꞌa ē, e hāpaꞌo koe i a rāua hai pūai ena ōꞌou, pūai vaꞌai mai era e koe, mo riro o rāua e tahi mau nō pē tātou.
Hora taꞌatoꞌa ōꞌoku ꞌi muri i a rāua ꞌi te ao nei, e hāpaꞌo nei e au hai pūai vaꞌai mai e koe ꞌo haꞌataꞌa mai muri i a koe. ꞌE ꞌina a rāua kai haꞌataꞌa, he kope mau nō era ko tāpaꞌo era ꞌā mo te pōꞌauahi mo tano o te meꞌe kī ꞌi ruŋa i te ⸤Pāpaꞌi Moꞌa⸥.
»ꞌĪ a au he oho atu ki a koe ena. Hora nei ōꞌoku ꞌi te ao nei ꞌā e kī nei e au i te ŋā meꞌe nei mo te rāua riva-riva, mo koa o rāua pa he koa riꞌa-riꞌa nei ōꞌoku.
Ko haka ꞌite ꞌana e au ki a rāua i taꞌa vānaŋa, ꞌe te nuꞌu o te ao nei taꞌe haka moe i te manaꞌu ꞌi ruŋa i a au e maꞌu rō ꞌana i te riri mo rāua ꞌo te taꞌe ai haka ꞌou te nuꞌu nei o rāua, pa he taꞌe ai iŋa takoꞌa nei ōꞌoku o rāua.
»Taꞌe a au e ani atu ꞌā mo toꞌo ōꞌou i a rāua mai te ao nei. E kī atu ena mo hāpaꞌo nō ōꞌou i a rāua ꞌo ravaꞌa e Rukifero.
A rāua taꞌe o te nuꞌu o te ao nei taꞌe haka moe i te manaꞌu ꞌi ruŋa i a au, pa he taꞌe ai iŋa takoꞌa nei ōꞌoku o rā nuꞌu.
Hai ꞌite o te nuꞌu nei i te parautiꞌa o ruŋa i a koe e haꞌataꞌa māꞌau, mo tāvini mau nō atu ki a koe; taꞌa vānaŋa ena, paꞌi, he parautiꞌa.
»Pa he uŋa iŋa mai era ōꞌou i a au ki te nuꞌu o te ao nei taꞌe haka moe i te manaꞌu ꞌi ruŋa i a au, pē ira takoꞌa ꞌana a au ka uŋa ena i a rāua ki rā ŋā nuꞌu.
Mo te riva-riva o rāua, he haꞌataꞌa a au i a au mo tāvini atu ki a koe, ki haꞌataꞌa parautiꞌa atu ai a rāua mo tāvini atu ki a koe.
»Taꞌe nō a au e ani atu ena mo rāua, mo te nuꞌu takoꞌa ka haka moe ena i te rāua manaꞌu ꞌi ruŋa i a au, he haka roŋo ꞌe he haꞌatura ki te roŋo riva-riva o ruŋa i a au ka hāpī era e rāua.
Tāꞌaku meꞌe haŋa, e Koro ē: mo here mo oho nō o rāua ꞌi roto i a rāua pē tāua ꞌā, ꞌe mo taꞌe haꞌataꞌa o rāua mai muri i a tāua, pa he taꞌe haꞌataꞌa iŋa nei ōꞌoku mai muri i a koe, ki ꞌite ai e te taŋata o te ao nei taꞌe haka moe i te manaꞌu ꞌi ruŋa i a au: ꞌāꞌau a au i uŋa mai.
»Te nuꞌu vaꞌai mai era e koe ko haka nui-nui ꞌana e au pa he haka nui-nui iŋa mai era ōꞌou i a au, mo riro o rāua e tahi mau nō pē tātou.
A au i a rāua, ꞌe a koe i a au, pē ira tātou taꞌatoꞌa e tahi mau nō, ki ꞌite ai te taŋata o te ao nei taꞌe haka moe i te manaꞌu ꞌi ruŋa i a au: ꞌāꞌau a au i uŋa mai, ꞌe e haŋa rō ꞌana koe ki te nuꞌu vaꞌai mai e koe, pa he haŋa iŋa mai ena ꞌā ōꞌou ki a au.
»E Koro, ꞌāꞌau a rāua i vaꞌai mai, ꞌe e haŋa rō ꞌana a au mo noho atu o rāua ꞌi te kona ꞌi ira a au ka noho nei, ki takeꞌa ai i te pūai ꞌe i te nui-nui vaꞌai mai e koe, he haŋa mai ōꞌou mai te hora era ꞌā kai aŋa ꞌana i te ao.
»E Koro riva ē, te taŋata o te ao nei taꞌe haka moe i te manaꞌu ꞌi ruŋa i a au kai ꞌite ko ai koe, ko au te meꞌe i ꞌite. Te nuꞌu hāpī nei ꞌāꞌaku ko ꞌite ꞌā: ꞌāꞌau a au i uŋa mai.
Ko haka ꞌite ꞌana e au ko ai koe, ꞌe ko te haka ꞌite ko te oho iŋa ꞌana a au, ki ai ai te haŋa ai i a koe mōꞌoku i a rāua takoꞌa, ꞌe ki ai ai a au ꞌi roto i a rāua».
Nā he oho atu te viꞌe e tahi te ꞌīŋoa ko Peve, he viꞌe hāꞌūꞌū i te nūnaꞌa taŋata ⸤haka moe i te manaꞌu⸥ ꞌi ruŋa i a Ietū o te kona era ko Tenekerea.
Ki tuꞌu atu, e uꞌi kōrua e haka naho-naho i a ia ꞌo te ai takoꞌa ōꞌona ꞌa Ietū, he meꞌe mau ꞌā, paꞌi, mo aŋa e tātou e te taina haka moe i te manaꞌu ꞌi ruŋa i a Ietū. ꞌE mo hape o te meꞌe, e hāꞌūꞌū kōrua. I rahi rō, paꞌi, te nuꞌu i hāꞌūꞌū e ia, ꞌātā i hāꞌūꞌū takoꞌa rō mai i a au.
E ꞌaroha atu kōrua ki a Pirika ꞌe ki a ꞌĀkira; a rāua he hokorua ōꞌoku ꞌi te aŋa vaꞌai mai e Ietū Kiritō.
Te nuꞌu ena i vaꞌai rō i a rāua ki roto i te ꞌati mo ora ōꞌoku. E māuru-uru rō ꞌā a au i a rāua, ꞌe pē ira takoꞌa te nūnaꞌa taina taꞌatoꞌa taꞌe he hūrio haka moe i te manaꞌu ꞌi ruŋa i a Ietū.
E ꞌaroha takoꞌa ki te nūnaꞌa taŋata haka moe i te manaꞌu ꞌi ruŋa i a Ietū taka-taka ꞌi te hare o Pirika ararua ko ꞌĀkira.  E ꞌaroha atu kōrua ki tōꞌoku repahoa ko ꞌEpeneto, he kope raꞌe i haka moe i tōꞌona manaꞌu ꞌi ruŋa i te ⸤Kiritō⸥ o ꞌĀtia taꞌatoꞌa.
E ꞌaroha atu ki a ⸤Māria⸥, vaꞌai i a ia ki te aŋa mo hāꞌūꞌū atu ki a kōrua.
E ꞌaroha ki a Anatoroniko ꞌe ki a Hūnia, he ⸤hūrio⸥ takoꞌa pē au ꞌā, ꞌe he hokorua era ōꞌoku ꞌi roto i te hare maꞌuꞌaurī. He ⸤ꞌāpōtoro⸥ moꞌa rahi a rāua, ꞌe ꞌi raꞌe ki a au i haka moe ai i te rāua manaꞌu ꞌi ruŋa i a Ietū.
E ꞌaroha ki a Amapiriato, he repahoa ōꞌoku ꞌi te haka moe iŋa i te manaꞌu ꞌi ruŋa i a Ietū.
E ꞌaroha ki a ꞌUrupano, he hokorua aŋa o tātou ki te Kiritō, ꞌe ki tōꞌoku repahoa haŋa rahi ko ꞌĒtaki.
E ꞌaroha ki a Āpere, he kope ko haka takeꞌa mai ꞌana i te pūai o tōꞌona haka moe iŋa i te manaꞌu ꞌi ruŋa i a Ietū, ꞌe, takoꞌa, ki te huaꞌai o Aritovuro.
E ꞌaroha ki a Erotione, hūrio takoꞌa pē au, ꞌe ki te nuꞌu o te huaꞌai o Naratito haka moe i te manaꞌu ꞌi ruŋa i a Ietū.
E ꞌaroha ki a Tiripena ꞌe ki a Tiripota, he ŋā viꞌe aŋa i te aŋa o te tātou Pūꞌoko Haka Tere ko Ietū Kiritō, ꞌe pē ira takoꞌa ꞌana ki a Peretire, taina haŋa rahi o tātou, vaꞌai i a ia ki te aŋa mā Ietū.
E ꞌaroha atu ki a Rufo, kope haka kē ꞌi tōꞌona aŋa iŋa ki a Ietū, ꞌe pē ira takoꞌa ꞌana ki tōꞌona matuꞌa vahine. A ia pa he matuꞌa takoꞌa ōꞌoku.
E ꞌaroha atu ki a Atinikirito, ki a Perekono, ki a ꞌĒreme, ki a Patarova, ki a ꞌĒrema, ꞌe ki te taina taꞌatoꞌa o muri i a rāua.
E ꞌaroha takoꞌa kōrua ki a Firoroko, ki a Hūrita, ki a Nēreo ꞌe ki tōꞌona taina vahine, ki a ꞌŌrimpa ꞌe ki te taina taꞌatoꞌa haka moe i te manaꞌu ꞌi ruŋa i a Ietū o muri i a rāua.
E ꞌaroha ꞌi roto i a kōrua ꞌā hai haŋa.  Te nūnaꞌa taŋata taꞌatoꞌa haka moe i te manaꞌu ꞌi ruŋa i a Ietū o te kona tuꞌu ōꞌoku i ꞌaroha rō mai mo kōrua.
E te taina, e uꞌi e haka tapa mai muri i te nuꞌu haka huri i te manaꞌu hai hāpī taꞌe parautiꞌa, ꞌo taꞌe ai e tahi mau nō kōrua manaꞌu o ruŋa i te hāpī parautiꞌa haka ꞌite atu era, ꞌo haka tapa kōrua mai te ara parautiꞌa o te ꞌAtua.
A rāua, paꞌi, taꞌe he tāvini o te tātou Pūꞌoko Haka Tere he Kiritō; he tāvini o te meꞌe pohe ꞌe haŋa nō o rāua. Hai vānaŋa koroꞌiti ꞌe reka e reo-reo ena ki te nuꞌu māhatu rehe-rehe taꞌe manaꞌu e aŋa rō ꞌō e te rua i te meꞌe taꞌe tano ki a rāua.
Ko ꞌite ꞌana te taina taꞌatoꞌa e haꞌatura rō ꞌana a kōrua ki te ꞌAtua, ꞌe e koa rō ꞌana a au ꞌo te ai o kōrua pē ira. Te meꞌe nō, e haka tere kōrua i a kōrua ꞌā hai manaꞌu ꞌAtua, ki aŋa ki oho nō ai kōrua i te meꞌe riva-riva, taꞌe i te meꞌe taꞌe tano.
Pē ira e ko roa he toꞌo mai e te ꞌAtua, vaꞌai i te haumārū, he haka hēpiꞌi i a Rukifero ꞌi raro i te kōrua vaꞌe. Ka ai ꞌi ruŋa i a kōrua te riva rahi o Ietū, he Pūꞌoko Haka Tere o tātou.
ꞌĪ e ꞌaroha atu ena a Timoteo, hokorua aŋa ōꞌoku, pē ira takoꞌa ꞌana tōꞌoku hau a Rūtio, a Hātō, ꞌe a Tōtipataro.
He ꞌaroha takoꞌa atu ki a kōrua hai ꞌīŋoa o te tātou Pūꞌoko Haka Tere te kope pāpaꞌi i te parau nei ꞌāꞌaku ko Teretio.
ꞌE ꞌī a Kāio e ꞌaroha atu ena mo kōrua. E noho nei a au ꞌi tōꞌona hare, he kona haka rē e ia mo taka-taka o te nūnaꞌa taŋata haka moe i te manaꞌu ꞌi ruŋa i a Ietū. ꞌE ꞌī e ꞌaroha takoꞌa atu ena a Erato, he kope hāpaꞌo moni o te kona nei, ꞌe te tātou taina ko Kuarato. [
Ka ai ꞌi ruŋa i a kōrua taꞌatoꞌa te riva rahi o te tātou Pūꞌoko Haka Tere ko Ietū Kiritō. ⸤ꞌĀmene⸥.]
Ki haꞌahana-hana tahi tātou ki te ꞌAtua. I a ia te pūai mo haka hio-hio i te kōrua manaꞌu ꞌi ruŋa i a ia hai roŋo haka ꞌite e au o ruŋa i a Ietū Kiritō, he parautiꞌa taꞌe haka ꞌite ꞌi muꞌa ꞌā o ruŋa i te meꞌe manaꞌu e ia mo aŋa
ꞌe, hora nei, ko haka ꞌite ꞌana ꞌi ruŋa i te meꞌe pāpaꞌi e te perofeta. Nei parautiꞌa ko haka ꞌite ꞌana ki te taŋata o te henua taꞌatoꞌa mo haka moe o rāua i te manaꞌu ꞌi ruŋa i a Ietū ꞌe mo haꞌatura ki a ia. O te ꞌAtua, ꞌina ōꞌona haꞌamata ꞌe ꞌina ōꞌona hopeꞌa, i kī mo aŋa pē ira.
¡ꞌĀtā ki te hopeꞌa raꞌa ki haꞌahana-hana tahi tātou hai Ietū Kiritō ki te ꞌAtua, ko ia mau nō te ꞌAtua, ꞌe i a ia mau nō te mārama-rama parautiꞌa! ꞌĀmene.
He tomo ia ananake ki te rua pāꞌiŋa, ki te henua o te hērata.⁠
I topa era a Ietū mai ruŋa i te vaka, he haka hāhine e tahi taŋata eꞌa mai roto i te menemā ko oꞌo ꞌā e te tātane.
Rā taŋata ꞌi roto i te menemā e noho era. ꞌE te nuꞌu o rā henua ꞌina he ravaꞌa haka ꞌou mo haka noho i a ia, ka ai atu e here-here hai vivi.
Ko rahi ꞌana, paꞌi, te here-here iŋa o te rima ꞌe o te vaꞌe ꞌe he motu-motu nō te aŋa i te vivi. ꞌIna he ravaꞌa mo haka māŋaro.
Ka pō ka ꞌōtea e haꞌere era a ruŋa i te maꞌuŋa ꞌe a te menemā koia ko ohu-ohu ꞌe ko tiŋi-tiŋi i a ia hai māꞌea.
I takeꞌa era mai kōnui ꞌā ko Ietū, he tahuti he tū-turi ꞌi muꞌa,
ꞌe, i toꞌo te reꞌo ki roto era, i kī ai:  —¡Ka haka rē koe i a au, e Ietū, e te Poki o te ꞌAtua o te raŋi ē! ¡Ka haka ꞌaroha koe i a au; ꞌina koe ko tōtōā mai!
I kī ai pē ira e te tātane ꞌo te kī e Ietū: «¡Ka eꞌa koe mai roto i te taŋata ena!».
He ꞌui e Ietū:  —¿Ko ai tuꞌu ꞌīŋoa?  He pāhono:  —Ko Taꞌutini, ꞌi te meꞌe rahi riꞌa-riꞌa a mātou.
ꞌE he ani e rā tātane ki a Ietū mo taꞌe tū-tute i a rāua mai tū henua era.
ꞌI te tapa o te maꞌuŋa, hāhine ki tū kona era ꞌi ira ananake, te nūnaꞌa nui-nui o te oru e kai ꞌā.
He ani ia e tū ŋā tātane era ki a Ietū:  —Ka haꞌatiꞌa mai koe i a mātou mo uru ki roto i te ŋā oru era.
He haꞌatiꞌa ia e Ietū. He eꞌa rā ŋā tātane mai roto i rā taŋata ꞌe he uru ki roto i tū ŋā oru era. He huata a te ꞌōpata, he vī-viri ki roto i te vai ꞌe he emu tahi rō ꞌai. E piti taꞌutini rā ŋā oru.
Te nuꞌu hāpaꞌo i rā ŋā oru he eꞌa he tē-tere ki te kona nūnaꞌa hare. He ꞌaꞌamu ꞌi ira ꞌe ꞌi te kona taꞌatoꞌa o ꞌuta o ruŋa i tū meꞌe takeꞌa era e rāua. ꞌE he pae te taŋata he uꞌi.
I tuꞌu era ki tū kona era ꞌi ira a kuā Ietū, he takeꞌa i te kope oꞌo era e te tātane ko riva-riva ꞌā, e uru rō ꞌana i te kahu ꞌe e noho rō ꞌā ꞌi muri i a Ietū. He riꞌa-riꞌa ananake.
Te nuꞌu takeꞌa i rā meꞌe he haka ꞌite riva-riva ki te nuꞌu tuꞌu iho he aha te meꞌe i topa ki te taŋata oꞌo era e te tātane ꞌe ki te oru.
He ani ia e te nuꞌu o tū kona era ki a Ietū mo oho rō ꞌai mai rā henua.
I hoki era a Ietū ki ruŋa i te vaka, he ani e tū taŋata oꞌo era e te tātane mo oho ōꞌona ꞌi muri.
Kai haꞌatiꞌa e Ietū; i kī nō:  —Ka oho koe ki tuꞌu hare ꞌe ka ꞌaꞌamu tahi ki tuꞌu huaꞌai i te meꞌe aŋa atu e te ꞌAtua ꞌi te ꞌaroha i a koe.
He oho ia tū taŋata era, he ꞌaꞌamu he oho a te kona taꞌatoꞌa o Rēkāpori i te meꞌe riva-riva aŋa e Ietū ki a ia, ꞌe he māere tahi rō atu ꞌai te nuꞌu.
I hoki haka ꞌou era a Ietū a ruŋa i te vaka ki te rua pāꞌiŋa, he taka-taka meꞌe rahi taŋata. He topa a Ietū ꞌe he noho ꞌi te taha-taha o te vai.
He tuꞌu ia e tahi o te nuꞌu pūꞌoko haka tere o te ⸤hare pure hūrio⸥ te ꞌīŋoa ko Hairo. I takeꞌa era i a Ietū, he tū-turi ꞌi muꞌa
ꞌe he ani:  —E Ietū ē, he mate tāꞌaku poki. Ka oho mai koe ka haka puā i tuꞌu rima ki a ia mo ora o tōꞌona māui-ui ꞌo mate.
He eꞌa a Ietū he oho ꞌi muri i a Hairo, ꞌe meꞌe rahi nuꞌu i oho takoꞌa. ꞌE ꞌi te rahi, ko piri ꞌā e oho era ananake.
ꞌI roto i rā nuꞌu e tahi viꞌe ka hoꞌe ꞌahuru mā piti matahiti o te ꞌamo i tōꞌona ꞌati, he toto tehe ꞌina he noho.
He maꞌu nō te aŋa ꞌi roto i a ia i te mamae o te meꞌe aŋa e taote era e taote era. Ko pau tahi ꞌana, paꞌi, tōꞌona hauhaꞌa ꞌi te uꞌi iŋa i te rāveꞌa mo ora o tū māui-ui era. ꞌE ꞌina kai ora; pe te ꞌata hau nō.
I ŋaroꞌa era e rā viꞌe i te vānaŋa o ruŋa i a Ietū, he oho he haka hāhine a tuꞌa, ꞌi roto i te rahi ꞌā o te taŋata, he haka puā ki te kahu.
Tōꞌona manaꞌu, paꞌi: hai haka puā nō ki te kahu o Ietū, he ora rā māui-ui.
ꞌI tū hora ꞌā he noho te toto ꞌe he ŋaroꞌa rō ꞌai te ora.
I ŋaroꞌa era e Ietū ko eꞌa ꞌana te mana haka ora māui-ui mai ruŋa i a ia, he hārui he uꞌi a ruŋa i te taŋata ꞌe he ꞌui:  —¿ꞌA ꞌai tōꞌoku kahu i haka puā mai?
He pāhono e tāꞌana nuꞌu hāpī:  —¿ꞌIna ꞌō he takeꞌa te taŋata e ŋatu mai nei, ꞌe nā koe e ꞌui mai ena ꞌa ꞌai koe i haka puā atu?
Ko te uꞌi iŋa ꞌā a Ietū ꞌa ꞌai a ia i haka puā.
Tū viꞌe era, ko rurū ꞌana ꞌi te riꞌa-riꞌa ꞌe ko ꞌite riva-riva ꞌā ko ora ꞌana tōꞌona māui-ui ꞌi tū meꞌe aŋa era e ia, he oho he tū-turi ꞌi muꞌa o Ietū ꞌe he kī tahi i te parautiꞌa.
He kī e Ietū:  —E vovo, i ora ena koe he haka moe ōꞌou i tuꞌu manaꞌu ꞌi ruŋa i a au. Ka oho riva-riva; ko oti ꞌā tuꞌu ꞌati.
E vānaŋa nō ꞌā a Ietū ki rā viꞌe, he tuꞌu te nuꞌu mai te hare o Hairo he kī ki a ia:  —Ko mate ꞌana taꞌa poki. ¿Ki te aha nō a Ietū ana oho atu?
Kai tapa atu a Ietū ki te vānaŋa o rā nuꞌu, i kī nō ki a Hairo:  —ꞌIna koe ko riꞌa-riꞌa; ka haka moe nō tuꞌu manaꞌu ꞌi ruŋa i a au.
ꞌIna kai haꞌatiꞌa e Ietū i te taŋata mo oho ꞌi muri i a ia ki te hare o Hairo. Te nuꞌu nō i maꞌu ko Pētero, ko ⸤Tanatiako⸥ ꞌe ko ⸤Iovani⸥, taina o Tanatiako.
I tuꞌu era ki ira, he takeꞌa e Ietū i te nuꞌu e ki-kiu e taŋi ꞌā ki tū poki era.
He uru ki roto ꞌe he kī:  —¿He aha a kōrua e ta-taŋi ena ꞌe e pōŋeha ena pē nā? ꞌIna he poki kai mate; ꞌai e haꞌuru ꞌā.
He ka-kata tū nuꞌu era mo Ietū. He haka eꞌa i tū nuꞌu taꞌatoꞌa era e Ietū ki haho, he toꞌo i te matuꞌa o rā poki ꞌe i tū ŋā kope era hoko toru, ꞌe he uru ki roto o te piha ꞌi ira rā poki.
He ꞌa-ꞌaru i te rima o tū poki era ko mate ꞌā ꞌe he kī:  — Talita, kumi. ⁠  Te auraꞌa o te vānaŋa nei: «E vovo, ki a koe a au e kī atu ena: ka eꞌa ki ruŋa».
ꞌI tū hora ꞌā he eꞌa ki ruŋa he haꞌere rā poki. He māere tahi rō atu ꞌai ananake. Te matahiti o tū poki era e hoꞌe ꞌahuru mā piti.
He kī ia e Ietū:  —Taꞌe kōrua mo ꞌaꞌamu i te meꞌe nei ki te hora hopeꞌa.  ꞌE he kī takoꞌa:  —Ka vaꞌai hai kai ki te poki.
ꞌĪ a au he pāpaꞌi atu o ruŋa i te Vānaŋa i a ia te ora ꞌāpī ꞌina he hopeꞌa raꞌa. A ia ko ai era ꞌā ꞌi raꞌe ki te haꞌamata iŋa o te ao, ꞌe, ka ai atu pē ira, i takeꞌa rō ꞌe i ŋaroꞌa rō e mātou i a ia. He aŋi ꞌā, ko takeꞌa ꞌā ꞌe ko haka puā ꞌā e mātou.
Te kope nei i a ia te ora ꞌāpī ꞌina he hopeꞌa raꞌa i haka takeꞌa rō i a ia ki te taŋata. I takeꞌa rō e mātou ꞌe he mataꞌite mātou ōꞌona. ꞌO ira e haka ꞌite atu ena o ruŋa i a ia. ꞌI muri i te ꞌAtua Matuꞌa a ia, ꞌe i haka takeꞌa rō mai ki a mātou.
E haka ꞌite atu ena o ruŋa i tū kope takeꞌa ꞌe ŋaroꞌa era e mātou, mo ravaꞌa takoꞌa e kōrua i te ora ꞌāpī nei i a mātou, he ora i te ꞌAtua Matuꞌa ꞌe i tāꞌana Poki ko Ietū Kiritō,
mo ko-koa tahi o tātou ꞌo te haka moe takoꞌa o kōrua i te manaꞌu ꞌi ruŋa i a ia.
Te roŋo hāpī mai era e Ietū Kiritō ꞌe e haka ꞌite atu ena e mātou: te ꞌAtua he Mōrī ꞌe ꞌina he meꞌe pōꞌuri ꞌi ruŋa i a ia.
Mo kī o tātou: i a tātou te ora ꞌāpī o te ꞌAtua, ꞌe te parautiꞌa mau ꞌi roto i te pōꞌuri a tātou e noho nei, e reo-reo ꞌana a tātou, ꞌe te noho iŋa o tātou ꞌina he tano ki te roŋo parautiꞌa o te ꞌAtua.
ꞌE mo noho o tātou ꞌi roto i te mōrī, pa he oho iŋa o te ꞌAtua, i a tātou te ora ꞌāpī o te ꞌAtua, ꞌe te toto o tāꞌana poki ena ko Ietū e haka kore rō ꞌana i te tātou hara.
Mo kī o tātou ꞌina a tātou he hara, e reo-reo ꞌana a tātou ki a tātou ꞌā, ꞌe ꞌina kai aŋi-aŋi i te roŋo parautiꞌa o te ꞌAtua.
ꞌE mo kī o tātou ki te ꞌAtua i te tātou hara, he haka kore e ia, ꞌe he haka maꞌitaki i te meꞌe taꞌatoꞌa taꞌe tano o roto i te tātou māhatu, ꞌi te ai ōꞌona he ꞌAtua aŋa i te meꞌe tī-tika ꞌe haka tano i tāꞌana meꞌe kī.
ꞌE mo kī o tātou ꞌina a tātou kai hara, e kī ꞌana ia a tātou i te reo-reo o te ꞌAtua, ꞌe ꞌina a tātou he haŋa parautiꞌa ki tāꞌana vānaŋa.
A Sauro ia he haka riꞌa-riꞌa te aŋa hai mate i te nuꞌu ⸤haka moe i te manaꞌu⸥ ꞌi ruŋa i a Ietū. ꞌO ira i oho ai ki te ⸤oromatuꞌa hopeꞌa o te ra-rahi⸥
kī mo vaꞌai hai parau mo haka takeꞌa ki te nuꞌu pūꞌoko haka tere o te ⸤hare pure hūrio⸥ taꞌatoꞌa o Rāmako e hāꞌaki rō ꞌana ꞌi ruŋa ko haꞌatiꞌa ꞌā i a ia mo ꞌa-ꞌaru i te taŋata ꞌe i te viꞌe o rā kona maꞌu i te ⸤Ara ꞌĀpī⸥ hāpī e Ietū mo maꞌu ki Hērutarema mo puru.
He eꞌa ia he oho a Sauro ki Rāmako. I hāhine era ki ira, he pura e tahi mōrī mai te raŋi he haka māꞌeha ka vari rō i a ia.
He hiŋa a Sauro, ꞌe he ŋaroꞌa i te reꞌo e tahi e kī ꞌā:  —E Sauro, e Sauro, ¿he aha koe e kimi mai ena i a au mo tōtōā?
He ꞌui e Sauro:  —¿Ko ai koe?  He pāhono e tū reꞌo era:  —Ko Ietū, kope mau ena ꞌā e koe e kimi ena mo tōtōā.
Ka eꞌa ki ruŋa ka oho ki Rāmako; ꞌi ira ka kī atu ena i taꞌa meꞌe mo aŋa.
Te nuꞌu oho ꞌi muri i a Sauro ko riꞌa-riꞌa atu ꞌana ꞌi te ŋaroꞌa i tū reꞌo era ꞌe ꞌi te taꞌe takeꞌa ko ai te meꞌe i vānaŋa.
He eꞌa ia a Sauro ki ruŋa. I ꞌara era te mata, ꞌina kai takeꞌa haka ꞌou. He ꞌa-ꞌaru e tū nuꞌu era a te rima he maꞌu he oho ki Rāmako.
ꞌI ira i noho ai e toru mahana ꞌina e tahi meꞌe takeꞌa, ꞌina e tahi meꞌe kai, ꞌe ꞌina e tahi meꞌe unu.
ꞌI Rāmako e noho era e tahi taŋata haka moe i te manaꞌu ꞌi ruŋa i a Ietū te ꞌīŋoa ko ꞌĀnānia. Ki a ia i vānaŋa ai e Ietū, ꞌi roto i te meꞌe tuꞌu pa he moe vārua haka takeꞌa e te ꞌAtua, he kī:  —¡E ꞌĀnānia!  He pāhono:  —ꞌĪ a au, e Ietū ē.
He kī e Ietū:  —Ka eꞌa koe ka oho ki te ara te ꞌīŋoa ko Tī-tika, ꞌe ꞌi te hare o Hura ana ꞌui ki te nuꞌu o ira ki te taŋata o Taraso te ꞌīŋoa ko Sauro. ꞌAi a ia e pure ꞌā,
ꞌe ꞌi roto i te meꞌe haka takeꞌa e te ꞌAtua i takeꞌa ai i a koe, e ꞌĀnānia ē, e uru e haka eke ꞌā i te rima ki ruŋa i a ia mo māꞌeha o te mata mo takeꞌa haka ꞌou.
I ŋaroꞌa era e ꞌĀnānia i te meꞌe nei, he kī:  —E Ietū, ko rahi ꞌana te nuꞌu i vānaŋa mai o ruŋa i te taŋata ena ꞌe o te meꞌe taꞌe tano taꞌatoꞌa aŋa e ia ki tuꞌu taŋata ꞌi Hērutarema.
ꞌE hora ena, nā ko tuꞌu mai ꞌā ki nei hai parau o te ŋā oromatuꞌa ra-rahi era mo ꞌa-ꞌaru mo haka puru i te nuꞌu taꞌatoꞌa haꞌamuri ki a koe.
He kī haka ꞌou e Ietū:  —Ka oho nō koe. Ko haꞌataꞌa ꞌana e au i te taŋata era mo vānaŋa o ruŋa i a au ki te nuꞌu o te rua henua, ki te rāua ꞌariki ꞌe pē ira takoꞌa ꞌā ki te itaraera.
E haka takeꞌa rō e au i te rahi o te ꞌati ka topa ena ꞌi ruŋa i a ia ꞌo te haka ꞌite ꞌo te oho o ruŋa i a au.
He eꞌa ia he oho a ꞌĀnānia ki tū hare era ꞌi ira a Sauro. I uru era he haka eke i tōꞌona rima ki ruŋa he kī: «E te taina, ko uŋa mai ꞌana a au e Ietū takeꞌa era e koe ꞌi te ara, mo haka ora atu i tuꞌu mata ꞌe mo ꞌī ōꞌou e te pūai o te ⸤Vārua Maitai⸥».
ꞌI tū hora mau era ꞌā he vī-viri te meꞌe tuꞌu pa he ꞌūnahi mai te mata o Sauro, ꞌe he takeꞌa haka ꞌou. He eꞌa ki ruŋa he haka ⸤papatito⸥ i a ia.
I oti era he kai ꞌe he haŋu haka ꞌou. He noho ia ꞌi Rāmako ꞌi muri i te nuꞌu haka moe i te manaꞌu ꞌi ruŋa i a Ietū.
Pē ira a Sauro i haꞌamata i haka ꞌite ai ꞌi roto i te hare pure hūrio o rā kona: a Ietū he Poki o te ꞌAtua.
Te nuꞌu ŋaroꞌa he māere tahi ꞌe he kī: «¿Taꞌe ꞌō a ia he taŋata kimi i te nuꞌu o Hērutarema haꞌamuri ki a Ietū mo tōtōā? ¿Taꞌe ꞌō ko ia mau ꞌā te meꞌe oho mai era mo ꞌa-ꞌaru i te nuꞌu haꞌamuri ki a Ietū mo vaꞌai ki te ŋā oromatuꞌa ra-rahi era?».
ꞌE a Sauro pe te ꞌata haŋu nō e vānaŋa e haka aŋi-aŋi era: a Ietū he ⸤Kiritō⸥, ꞌe, ꞌi te tano o tāꞌana vānaŋa, te ⸤hūrio⸥ o Rāmako ꞌina he ravaꞌa i te vānaŋa mo pāhono.
Ko rahi ꞌā te mahana o Sauro ꞌi Rāmako, he haꞌaꞌau te nuꞌu hūrio ra-rahi o ira mo tiŋaꞌi mo haka mate,
ꞌe he ꞌite e Sauro. Ka pō ka ꞌōtea e noho era rā nuꞌu ꞌi te ꞌōpani taꞌatoꞌa o Rāmako mo ravaꞌa e rāua.
ꞌO ira i ha-haꞌo ai i a ia e tāꞌana nuꞌu hāpī ki roto i te kānato nui-nui ꞌe he haka topa ꞌi te pō ki haho o te ꞌāua ruŋa nui puru o Rāmako. Pē ira a Sauro i tere ai.
He oho ia a Sauro ki Hērutarema. I tuꞌu era he haŋa mo piri ki te nuꞌu haka moe i te manaꞌu ꞌi ruŋa i a Ietū. ꞌE, rā nuꞌu e riꞌa-riꞌa rō ꞌana i a Sauro. Mo rāua taꞌe he taŋata haka moe parautiꞌa i te manaꞌu ꞌi ruŋa i a Ietū.
Ka ai atu pē ira, i maꞌu nō e Verenāvē i a Sauro he haka māhani ki te ⸤ꞌāpōtoro⸥. He ꞌaꞌamu pē hē a Sauro i takeꞌa ai i a Ietū ꞌi te ara ꞌe pē hē i vānaŋa ai a Ietū ki a ia, ꞌe he ꞌaꞌamu takoꞌa pē hē a Sauro i vānaŋa ai hai pūai o ruŋa i a Ietū ꞌi Rāmako.
He noho ia a Sauro ꞌi Hērutarema ꞌi muri i rā nuꞌu, ꞌe hai pūai e vānaŋa era o ruŋa i a Ietū.
I vānaŋa ꞌe i tātake rō a Sauro ananake ko te tētahi hūrio vānaŋa ⸤kirieko⸥, ꞌe rā nuꞌu e uꞌi rō ꞌā i te rāveꞌa mo tiŋaꞌi mo haka mate.
I aŋi-aŋi era e te nuꞌu haka moe i te manaꞌu ꞌi ruŋa i a Ietū i tū meꞌe era, he maꞌu i a Sauro ki Tētārea, ꞌe mai ira i haka oho ai ki Taraso.
ꞌI rā hora, ꞌi te taꞌe kimi haka ꞌou e te taŋata mo tōtōā, he ŋaroꞌa te ora e te nuꞌu haka moe i te manaꞌu ꞌi ruŋa i a Ietū o te kona taꞌatoꞌa o Hūrea, o Karirea ꞌe o ⸤Tāmāria⸥, ꞌe he haka hio-hio he oho i te rāua manaꞌu ꞌi ruŋa i a Ietū. He moꞌa nō te aŋa i te ꞌAtua, ꞌe, hai hāꞌūꞌū o te Vārua Maitai, e ꞌata rahi e oho era a rāua.
A Pētero e oho era ki kona era ki kona era uꞌi i te nuꞌu haka moe i te manaꞌu ꞌi ruŋa i a Ietū. ꞌI tōꞌona ara he hipa takoꞌa ki Rira.
ꞌI ira i takeꞌa ai i te taŋata ko ꞌĒnea, ka vaꞌu matahiti o te moe ꞌi ruŋa i te roꞌi ꞌina he makenu te hakari.
He kī e Pētero: «E ꞌĒnea, ka eꞌa koe ki ruŋa ka hēriki tuꞌu roꞌi. Ko haka ora ꞌā koe e Ietū».  ꞌI tū hora ꞌā i eꞌa ai a ꞌĒnea ki ruŋa.
He takeꞌa e te nuꞌu taꞌatoꞌa o Rira ꞌe o Tārone, ꞌe he haka moe tahi rō ꞌai i te manaꞌu ꞌi ruŋa i a Ietū.
ꞌI te kona e tahi ko Hope i ai rō te viꞌe haka moe i te manaꞌu ꞌi ruŋa i a Ietū te ꞌīŋoa ko Tavitā, ꞌi te vānaŋa kirieko ko Rorokā. Te aŋa o te viꞌe nei he hāꞌūꞌū i te nuꞌu veve ꞌe i te tētahi nuꞌu.
ꞌE, ꞌi te ŋā mahana era ꞌi Rira a Pētero, he māui-ui tū viꞌe era ko Rorokā he mate. He haroꞌi e te nuꞌu i tōꞌona hakari ꞌe he maꞌu he haka rē ꞌi roto i te piha e tahi o ruŋa.
Te kona nei ko Hope e hāhine rō ꞌā ki Rira. I ꞌite era e te nuꞌu haka moe i te manaꞌu ꞌi ruŋa i a Ietū: ꞌi rā kona a Pētero, he uŋa e rua taŋata mo kī: «Ka horo-horou koe ka oho mai ki Hope».
He oho a Pētero ꞌi muri. I tuꞌu era he uŋa ki roto i te piha ꞌi ira tū hakari era. Te ŋā viꞌe hove o roto he haka vari tahi i a Pētero ꞌe, e ta-taŋi nō ꞌā, he haka takeꞌa i te kahu aŋa e Rorokā mo tuhaꞌa ki te nuꞌu.
He haka eꞌa tahi e Pētero ki haho, ꞌe he tū-turi he pure. He uꞌi a ruŋa i tū viꞌe mate era he kī: «¡E Tavitā, ka eꞌa koe ki ruŋa!».  He ꞌara te mata o tū viꞌe era. I takeꞌa era i a Pētero, he eꞌa ki ruŋa he noho.
He ꞌa-ꞌaru e Pētero a te rima he haka māroa. He ohu ki te nuꞌu haka moe i te manaꞌu ꞌi ruŋa i a Ietū ꞌe ki tū ŋā viꞌe hove era, he haka takeꞌa ko ora haka ꞌou ꞌā a Tavitā.
Te meꞌe nei i ꞌite rō e te nuꞌu taꞌatoꞌa o Hope, ꞌe meꞌe rahi taŋata i haka moe i te manaꞌu ꞌi ruŋa i a Ietū.
A Pētero i rahi rō te mahana i noho ai ꞌi Hope ꞌi te hare o te taŋata aŋa kiri e tahi te ꞌīŋoa ko Tīmona.
ꞌI rā noho iŋa, he kī e Akutino, ꞌariki o te rōmano, mo haka pāpaꞌi i te nuꞌu o te henua taꞌatoꞌa ko ia te ꞌariki mo ꞌite e hia taŋata.
Te pāpaꞌi raꞌe nei i aŋa ai ꞌi te hora era ko Kīrino te suerekao o Tīria.
Te taŋata taꞌatoꞌa ana haka pāpaꞌi ꞌi te kāiŋa o te rāua hakaara.
He eꞌa ia a ⸤Kōsē⸥ mai Nātāreta, he kona o Karirea, he oho ki Vērene ꞌi Hūrea, he kona poreko o tōꞌona hakaara ko ⸤Tāvita⸥,
mo haka pāpaꞌi i a rāua ko ⸤Māria⸥, viꞌe ꞌāꞌana, e hānautama rō ꞌā.
E noho nō ꞌana ꞌi Vērene he tano te mahana o tū poki era mo poreko.
He poreko poki tane, poki ꞌatariki ꞌa Māria. He haꞌī hai kahu ꞌe he haka moe ꞌi roto i te meꞌe hāŋai puaꞌa. A rāua, paꞌi, ꞌi te kona hāpaꞌo puaꞌa, ꞌi te meꞌe ko ꞌī tahi ꞌā te hare e te taŋata.
ꞌI te kona e tahi o ꞌuta hāhine ki Vērene e noho rō ꞌā te nuꞌu e hāpaꞌo ꞌana i te rāua māmoe ꞌi te pō.
ꞌĪ ka uꞌi atu ena ko te merahi e tahi, ꞌe te mana o te ꞌAtua ko ꞌana-ꞌana ꞌā e haka vari era i a rāua. He mate rō atu ꞌai ananake ꞌi te riꞌa-riꞌa.
He kī e te merahi: «ꞌIna kōrua ko riꞌa-riꞌa. E maꞌu mai ꞌana a au i te parau ꞌāpī riva-riva mo kōrua, he meꞌe hopeꞌa o te nui-nui mo koa o te taŋata taꞌatoꞌa.
ꞌI ꞌaŋarīnā, ꞌi te kona poreko o Tāvita ko Vērene, i poreko ai te ⸤Kiritō⸥, he Pūꞌoko Haka Tere o tātou; māꞌana e haka eꞌa i te taŋata mai roto i te ūtuꞌa o te hara ꞌe e vaꞌai i te ora ꞌāpī ꞌina he hopeꞌa raꞌa o te ꞌAtua.
Mo aŋi-aŋi e kōrua ko ai, he poki e tahi e haꞌī rō ꞌana hai kahu ꞌe e haka moe rō ꞌā ꞌi roto i te meꞌe hāŋai puaꞌa».
ꞌI tū hora ꞌā he takeꞌa e rā nuꞌu meꞌe rahi atu merahi ꞌi muri i tū merahi era e haꞌahana-hana tahi ꞌā ki te ꞌAtua pē nei ē:
«¡Ko te nui-nui ꞌe ko te pūai i a koe, e te ꞌAtua ē!  ¡Ka ai te haumārū ꞌi roto i te taŋata taꞌatoꞌa o te ao  ꞌi ruŋa i a rāua te koa o te ꞌAtua!».
I hoki era te merahi ki te raŋi, he kī tū nuꞌu hāpaꞌo māmoe era: «Matu ki oho tātou ki Vērene ki uꞌi i te meꞌe haka ꞌite mai ena e te ꞌAtua».
He oho ananake, i keꞌo-keꞌo te vaꞌe, ki rā kona. He takeꞌa i a Māria, i a Kōsē, ꞌe i te poki e moe rō ꞌā ꞌi roto i te meꞌe hāŋai puaꞌa.
I takeꞌa era he haka ꞌite i tū meꞌe kī era e te merahi o ruŋa i rā poki.
Te nuꞌu ŋaroꞌa i rā meꞌe ꞌaꞌamu e tū nuꞌu hāpaꞌo māmoe era he māere tahi.
ꞌE, a Māria e maꞌu tahi rō ꞌana i rā ŋā meꞌe ꞌi roto i a ia, ꞌe e manaꞌu rahi rō ꞌana o ruŋa.
He hoki he oho tū nuꞌu hāpaꞌo māmoe era koia ko haꞌahana-hana i te ꞌAtua o ruŋa i te meꞌe ŋaroꞌa ꞌe takeꞌa e rāua; ko tano tahi ꞌana, paꞌi, pa he meꞌe kī era e te merahi.
ꞌI te vaꞌu mahana o te poreko o tū poki era, he maꞌu he haka tāpaꞌo i te tāpaꞌo iŋa ⸤hūrio⸥, he hore i te kiri o te kinoŋa, ꞌe he nape i te ꞌīŋoa o te poki ko Ietū, he ꞌīŋoa kī e te merahi ki a Māria mo nape ꞌi te hora era kai tupu ꞌā te poki.
I tuꞌu era te mahana mo haka tano i te meꞌe kī ꞌi ruŋa i te ⸤haka tere iŋa ꞌa Mōtē⸥ o ruŋa i te ⸤haka maꞌitaki⸥ iŋa o te viꞌe poreko poki, he eꞌa a Kōsē ararua ko Māria he maꞌu i tū poki era ki Hērutarema ki muꞌa o te ꞌAtua.
I aŋa ai pē ira ꞌo te ai e hāꞌaki rō ꞌana ꞌi ruŋa i te ⸤haka tere iŋa o te ꞌAtua haka pāpaꞌi ki a Mōtē⸥ pē nei ē: «Taꞌatoꞌa poki ꞌatariki tane e haꞌataꞌa mo te ꞌAtua».
ꞌO ira a rāua i oho ai mo vaꞌai i te tūtia kī e te ꞌAtua: e rua manu pa he pāroma ꞌo e rua pāroma taŋa.
ꞌI rā noho iŋa e ai rō ꞌana e tahi taŋata noho ꞌi Hērutarema te ꞌīŋoa ko Timione, taŋata tano ki te mata o te ꞌAtua, haꞌamuri ꞌe moꞌa ki a ia; he tiaki nō te aŋa ki te mahana mo haka koa e te ꞌAtua i te itaraera hai uŋa i te Kiritō. ꞌI ruŋa i a Timione te ⸤Vārua Maitai⸥ ꞌe
ko haka ꞌite era ꞌā ki a ia ꞌina e ko mate ꞌātā ki te takeꞌa iŋa i te Kiritō kī e te ꞌAtua e uŋa rō mai e ia.
He haka oho ia e te Vārua Maitai ki te Kona Haꞌamuri ꞌAtua, ꞌe ꞌī tū nuꞌu matuꞌa era o Ietū ko maꞌu takoꞌa ꞌana i te poki ki ira mo haka tano ki te haka tere iŋa ꞌa Mōtē.
I takeꞌa era e Timione, he hapai i tū poki era he haꞌahana-hana ki te ꞌAtua pē nei ē:
«Te meꞌe hōrea mai era e koe, e te ꞌAtua ē, ko tano tahi ꞌā.  Hora nei ko tano ꞌā tuꞌu tāvini nei mo mate.
Ko takeꞌa ꞌana, paꞌi, e au te kope i a ia te mātou ora
uŋa mai e koe mo takeꞌa e te hau taꞌatoꞌa,
he mōrī haka māꞌeha i te taŋata o te ao  ꞌe hai ia ka nui-nui ena te itaraera».
Tū nuꞌu matuꞌa era o Ietū he māere ꞌi te vānaŋa kī e Timione.
He haꞌamaitai ia e Timione i a rāua ꞌe ꞌai ka kī ki a Māria:  «Hai poki nei meꞌe rahi nō atu nuꞌu o Itaraera ka haka ūtuꞌa ena ꞌe meꞌe rahi nō atu nuꞌu ka ravaꞌa ena i te ora ꞌāpī ꞌina he hopeꞌa raꞌa. Mo rā meꞌe i haꞌataꞌa rō ai e te ꞌAtua i te poki nei. E riro rō a ia pa he tāpaꞌo haka takeꞌa i te meꞌe haŋa o te ꞌAtua, ꞌe meꞌe rahi nuꞌu ka taꞌe haŋa ena ki a ia.
Pē ira ka takeꞌa ena i te huru mau o te manaꞌu o te taŋata. ꞌE te meꞌe taꞌatoꞌa nei, e Māria ē, ka ai ena mōꞌou pa he mamae ena ꞌā o te hoe ꞌo-ꞌoka i tuꞌu māhatu».
ꞌI te ⸤Kona Haꞌamuri ꞌAtua⸥ takoꞌa te viꞌe perofeta te ꞌīŋoa ko ꞌAna, he poki ꞌa Penuera o te nūnaꞌa hakaara o ꞌĀtere. A ia ko rūꞌau atu ꞌā. E ꞌāpī nō ꞌana i ⸤hāipo-ipo⸥ ai, ꞌe e hitu nō matahiti i noho ai ararua ko tāꞌana kenu.
ꞌE, ki rā hora, ka vaꞌu ꞌahuru mā maha matahiti o tōꞌona hove. Te aŋa mau nō ꞌāꞌana, ka pō ka ꞌōtea, he noho ꞌi te Kona Haꞌamuri ꞌAtua, he pure ꞌe he tapu i te kai.
He tuꞌu rā viꞌe ꞌi rā hora mau ꞌā ki te kona ꞌi ira a kuā Māria. He haꞌamata ia he māuru-uru ki te ꞌAtua ꞌe he vānaŋa o ruŋa i rā poki ki te nuꞌu taꞌatoꞌa o ira e ŋatu rō ꞌā te haŋu ki te eꞌa iŋa o Hērutarema mai roto i te meꞌe taꞌe tano.
I oti era te aŋa i te meꞌe taꞌatoꞌa hāꞌaki o ruŋa i te haka tere iŋa ꞌa Mōtē, he hoki a kuā Kōsē ki Karirea ki te kona noho o rāua ko Nātāreta.
He nui-nui he oho ia a Ietū koia ko pūai ꞌe ko mārama-rama, ꞌe ꞌi ruŋa i a ia te riva rahi ꞌe te haŋa o te ꞌAtua.
Paurō te matahiti e oho era a Kōsē ararua ko Māria ki Hērutarema ki te ⸤ŋoŋoro o te Pakate⸥, pa he meꞌe rava aŋa e te hūrio ꞌi rā ŋoŋoro. I tano era te hoꞌe ꞌahuru mā piti matahiti o Ietū, he maꞌu takoꞌa e kuā Kōsē ꞌi muri i a rāua.
—
I oti era te ŋoŋoro, he hoki he oho a kuā Kōsē ki te rāua hare. Mā te taꞌe ꞌite, a Ietū ko noho ꞌā ꞌi Hērutarema;
e manaꞌu era ꞌai e oho era ꞌi muri i te tētahi nuꞌu. ꞌI te ahi-ahi o te mahana raꞌe o te rāua oho, he kimi a roto i te nuꞌu huaꞌai ꞌe a muri i te nuꞌu māhani.
ꞌE ꞌina kai takeꞌa i a Ietū. ꞌO ira i hoki i kimi ai a Hērutarema.
ꞌI te toru mahana i takeꞌa iho ai ꞌi te Kona Haꞌamuri ꞌAtua e noho rō ꞌana ꞌi muri i te nuꞌu ⸤maꞌori o te haka tere hūrio⸥ e haka roŋo ꞌana koia ko ꞌui.
He māere tahi te nuꞌu ŋaroꞌa ꞌi te mārama-rama ꞌe ꞌi te huru o tāꞌana vānaŋa e pāhono era.
I takeꞌa era e tōꞌona nuꞌu matuꞌa, he māere ꞌe he kī e te matuꞌa vahine:  —E haŋu, ¿he aha koe i aŋa mai ai i te meꞌe pē nā? Ko poto ꞌā te māua haŋu ꞌi te kimi iŋa atu i a koe.
He kī e Ietū:  —¿He aha rā kōrua i kimi mai ai? ¿Kai ꞌite ꞌana ꞌō kōrua: māꞌaku e aŋa i te aŋa o tōꞌoku Matuꞌa?
Kai aŋi-aŋi e tū ŋā matuꞌa era i te haꞌaauraꞌa o rā vānaŋa.
He hoki ia a Ietū ki Nātāreta ꞌi muri i tōꞌona matuꞌa ꞌe he haꞌatura ki te rāua meꞌe kī. Te ŋā meꞌe taꞌatoꞌa nei e maꞌu tahi rō ꞌā e tōꞌona matuꞌa vahine ꞌi roto i a ia.
He nui-nui he oho a Ietū koia ko pūai ko oho te mārama-rama. E haŋa rahi rō ꞌā e te ꞌAtua ꞌe e te taŋata taꞌatoꞌa.
He takeꞌa ia e au i te meꞌe nui-nui ꞌi te raŋi: he viꞌe e tahi e viri rō ꞌana e te ꞌana-ꞌana o te raꞌā, pa he kahu uru ōꞌona. ꞌI raro i tōꞌona vaꞌe te māhina, ꞌe ꞌi tōꞌona pūꞌoko te hei e hoꞌe ꞌahuru mā piti hetuꞌu o ruŋa.
E hānautama rō ꞌā rā viꞌe, ꞌe e ꞌau-auē ꞌā ꞌi te mamae o te tūātoto ꞌe ꞌi te māui-ui o te aꞌu poki.
I oti era he takeꞌa haka ꞌou e au i te meꞌe nui-nui e tahi ꞌi te raŋi: he manuꞌino nui-nui mea-mea⁠ e tahi. E hitu ōꞌona pūꞌoko, e hoꞌe ꞌahuru tara. ꞌE ꞌi ruŋa i rā ŋā pūꞌoko e huki rō ꞌā e tahi e tahi hei.
Hai hiku i to-toi ai i te ꞌapa e tahi o te ꞌapa e toru o te hetuꞌu o te raŋi ꞌe he ava ki ruŋa i te henua. He noho ia rā manuꞌino ꞌi muꞌa o tū viꞌe era e aꞌu ꞌā i te poki, mo kai i rā poki ꞌi te hora era ka poreko era.
He poki tane te poki i poreko, poki māꞌana e haka tere i te taŋata taꞌatoꞌa o te ao hai pūai ꞌe ꞌina he nuꞌu mo rē ki a ia. I poreko era he toꞌo e te merahi i tū poki era, he maꞌu ki muꞌa o te ꞌAtua ꞌe ki muꞌa o tōꞌona pepe noho ꞌariki.
He tere ia rā viꞌe ki te kona ꞌone taꞌe noho taŋata, kona ꞌi ira i haka riva-riva ai e te ꞌAtua i te kona mo hāpaꞌo i a ia e hoꞌe taꞌutini piti hānere ono ꞌahuru mahana.
I oho era he haꞌamata te tamaꞌi ꞌi ruŋa i te raŋi: a Mihaera koia ko tōꞌona merahi he moto ki tū manuꞌino nui-nui mea-mea era ꞌe ki tāꞌana vaꞌehau. Ka ai atu hai pūai i tamaꞌi ai rā manuꞌino ki a kuā Mihaera,
i rē nō a Mihaera, ꞌe kai haꞌatiꞌa e te ꞌAtua mo noho haka ꞌou o rāua ꞌi te raŋi.
He ava i rā manuꞌino ananake ko tāꞌana vaꞌehau ki ruŋa i te henua. Rā manuꞌino ko te kōreha era o te noho iŋa tuai era ko Rukifero, he kope reo-reo ki te taŋata o te henua taꞌatoꞌa.
He ŋaroꞌa ia e au i te reꞌo pūai e tahi ꞌi ruŋa i te raŋi e kī era:  «Ko tano ꞌā te hora era o te rē o te ꞌAtua,  hora haka takeꞌa i tōꞌona pūai ꞌAriki,  ꞌe hora mo haka tere e te ⸤Kiritō⸥ uŋa e ia.  Ko tute ꞌana, paꞌi, i te kope rava tuhi era ꞌi muꞌa o te ꞌAtua, ka pō ka ꞌōtea,  i te hape o te taina haka moe i te manaꞌu ꞌi ruŋa i a Ietū.
Ko rē ꞌā nei ŋā taina ki rā kope hai toto tehe era o te Māmoe  ꞌe hai roŋo riva-riva haka ꞌite era e rāua.  ꞌIna kai riꞌa-riꞌa ꞌi te mate, i vaꞌai nō i a rāua mo mate.
¡E te meꞌe noho ꞌi te raŋi ē, ka koa kōrua!  ¡ꞌE, ko te ꞌaroha i a kōrua,  e te meꞌe o ruŋa i te henua ꞌe o roto i te vaikava ē,  nā ko topa atu ꞌā a Rukifero ko ꞌata riri atu ꞌā  ꞌi te ꞌite ꞌina ōꞌona hora toe!».
I uꞌi era e tū manuꞌino era ko ava mai ꞌana i a ia ki ruŋa i te henua, he tute he oho i tū viꞌe poreko era o te poki.
He vaꞌai ia e te ꞌAtua ki rā viꞌe e rua karā, pa he karā o te manu nui-nui, mo rere mo oho ki tōꞌona kona ꞌi te kona ꞌone taꞌe noho taŋata, he kona e roa rō ꞌā mai tū manuꞌino era, ꞌi ira ka hāpaꞌo era e toru matahiti ꞌe te ꞌafa.
He haka rua ia e tū manuꞌino era i te vai mai roto i tōꞌona haha, mo to-toi i rā viꞌe.
He hāꞌūꞌū e te henua i rā viꞌe, he mātaki i tōꞌona haha ꞌe he ꞌopo tahi i tū vai haka rua era e te manuꞌino.
He ꞌata riri rō atu ꞌai tū manuꞌino era mo rā viꞌe. He eꞌa he oho he moto ki te hakaara haka ꞌou o rā viꞌe, he nuꞌu haꞌatura ki te roŋo o te ꞌAtua ꞌe ki te parautiꞌa haka ꞌite e Ietū.
I oti era tū ⸤mahana haka ora⸥ era, ꞌe i haꞌamata era te mahana raꞌe o te tāpati, he mahana tāpati, he oho a Māria Matarena ararua ko te rua Māria uꞌi i tū kona haka rē era i te hakari o Ietū.
ꞌI rā hora he mākenu-kenu pūai te henua. He merahi e tahi o te ꞌAtua tū meꞌe era ko topa ꞌana mai te raŋi. He haka hāhine ki te kona haka rē i te hakari o Ietū, he kume i te māꞌea puru, ꞌe he eke he noho ꞌi ruŋa.
Rā merahi meꞌe pura atu pa he ꞌuira, te kahu meꞌe rito-rito atu.
I takeꞌa era e te vaꞌehau, he rurū rō atu ꞌai ꞌi te riꞌa-riꞌa ꞌe he re-rehu.
He kī ia e te merahi ki tū ŋā viꞌe era:  «ꞌIna kōrua ko riꞌa-riꞌa. Ko ꞌite ꞌana a au e kimi ꞌana kōrua i a Ietū veo era ꞌi ruŋa i te tātaurō.
ꞌIna a ia o nei, ko ora ꞌana mai te mate pa he meꞌe kī era e ia. Ka oho mai rā ka uꞌi.
Ka hōrou kōrua, ka oho ka kī ki te nuꞌu hāpī ꞌāꞌana: “Ko ora haka ꞌou ꞌana a Ietū, ꞌe ꞌai he oho ki Karirea; ꞌi ira ka piri ena ananake”. He meꞌe nei tāꞌaku meꞌe mo kī atu».
He oho tū ŋā viꞌe era mai rā kona e horo-horou rō ꞌā koia ko riꞌa-riꞌa ꞌe ko koa haka ꞌite i tū parau ꞌāpī era ki te nuꞌu hāpī ꞌa Ietū.
E oho nō ꞌā ararua i māroa rō ai a Ietū ꞌi muꞌa ꞌe he ꞌaroha. He haka hāhine tū ŋā viꞌe era, he haꞌamuri ꞌe he haꞌi a te vaꞌe.
He kī e Ietū: «ꞌIna kōrua ko riꞌa-riꞌa. Ka oho ka kī ki tōꞌoku ŋā taina era: “Ka oho ki Karirea; ꞌi ira a mātou ana piri”».
E oho nō ꞌana tū ŋā viꞌe era, tētahi o te vaꞌehau ꞌauario i te kona haka rē i te hakari o Ietū he oho ki Hērutarema he ꞌaꞌamu ki te nuꞌu ⸤oromatuꞌa ra-rahi⸥ i te meꞌe taꞌatoꞌa i topa.
He oho ia tū ŋā oromatuꞌa era he vānaŋa ki te nuꞌu pūꞌoko haka tere hūrio mo haꞌaꞌau he aha te rāua meꞌe mo aŋa. I oti era he ꞌauhau ki rā ŋā vaꞌehau hai moni riꞌa-riꞌa
ꞌe he hatu:  «E ꞌaꞌamu: e hāꞌuru nō ꞌana a kōrua i tuꞌu atu ai te nuꞌu hāpī ꞌa Ietū, he mātaki i te kona haka rē pāpaku, he toke i te hakari.
ꞌE mo ŋaroꞌa tāꞌue e te suerekao o ruŋa i te ꞌaꞌamu nei, mo mātou e vānaŋa ki a ia ꞌo ꞌati kōrua».
He toꞌo ia tū ŋā vaꞌehau era i te moni, ꞌe he eꞌa he oho he aŋa pē rā meꞌe kī era e rā nuꞌu. ꞌE pē ira e ꞌaꞌamu ena e te ⸤hūrio⸥ ꞌātā ki ꞌaŋarīnā.
Te hoꞌe ꞌahuru mā hoꞌe nuꞌu hāpī ꞌa Ietū he eꞌa he oho ki Karirea, ki ruŋa o te maꞌuŋa kī e ia.
I takeꞌa era i a Ietū he haꞌamuri, ka ai atu tētahi o rāua e ꞌaka-ꞌaka rō ꞌā te manaꞌu.
He haka hāhine a Ietū ki muri i rā nuꞌu ꞌe he kī:  «Ko vaꞌai tahi mai ꞌana te ꞌAtua i te parau mo haka tere i te meꞌe o te raŋi ꞌe o te ao nei.
Ka oho kōrua ka haka ꞌite ki te nuꞌu o te kona taꞌatoꞌa o ruŋa i a au, ki riro ai a rāua he nuꞌu hāpī ꞌāꞌaku, ꞌe ꞌai ka ⸤papatito⸥ rō hai ꞌīŋoa o te Matuꞌa, o te Poki ꞌe o te ⸤Vārua Maitai⸥.
E hāpī mo haꞌatura i te meꞌe taꞌatoꞌa hāpī atu e au ki a kōrua. ꞌE ꞌina ko rehu: ꞌi muri i a kōrua a au paurō te mahana ꞌātā ki te hopeꞌa iŋa o te ao».
Ko ꞌite ꞌana e tātou: a Ietū Kiritō i ꞌamo rō i te ꞌati ꞌi te ao nei. ꞌI roto i tōꞌona manaꞌu, paꞌi, ko haka tano era ꞌana i a ia mo aŋa pē ira, ana haŋa te ꞌAtua. ꞌO ira te tātou manaꞌu e tuꞌu pa he manaꞌu mau era ꞌā ōꞌona. Te kope manaꞌu pē ira ko hārui ꞌana hai tuaꞌivi i te hara,
ꞌe te meꞌe haŋa nō ꞌāꞌana mo te hora toe ōꞌona ꞌi te ao nei he haka tere i a ia e te meꞌe haŋa e te ꞌAtua, ꞌe taꞌe ꞌō e te meꞌe taꞌe tano pohe e te hakari.
A kōrua, matahiti rahi i aŋa i oho ai i te meꞌe aŋa e te nuꞌu taꞌe haŋa ki te ꞌAtua. Te noho iŋa o kōrua ꞌi rā hora noho iŋa taꞌe tano: e aŋa ꞌana i te meꞌe taꞌe tano pohe e te hakari, i te ŋoŋoro taꞌe hāito i te kai ꞌe i te ꞌava, ꞌe e haꞌamuri ꞌana ki te ꞌītoro, meꞌe hano-hano mo te ꞌAtua.
ꞌE, hora nei, ꞌi te haka tapa o kōrua mai muri i rā nuꞌu ꞌi te rāua noho iŋa taꞌe tano, he māere ꞌe he vānaŋa taꞌe tano mo kōrua.
Ka ai atu pē ira, pe muꞌa ka oho ena, ka taꞌe haŋa atu e rāua, e kī tahi nō i te rāua meꞌe i aŋa ki te kope māꞌana e ture i te nuꞌu ora ꞌe i te nuꞌu mate.
ꞌE ki te taina ko mate ꞌā ꞌi te hora nei i haka ꞌite rō i te ⸤roŋo riva-riva o ruŋa i a Ietū⸥ ꞌi te hora era e ora nō ꞌā, mo ravaꞌa e te rāua vārua i te ora ꞌi muri i te ꞌAtua, ka ai atu ko mate ꞌana te rāua hakari taŋata, he ūtuꞌa mau ꞌā mo te taŋata taꞌatoꞌa.
Te paꞌo iŋa o te ao nā ko hāhine mai ꞌana. ꞌO ira, e ꞌite mo hāito i te kōrua meꞌe kī ꞌe i te kōrua meꞌe aŋa, ki riva ai te kōrua pure.
ꞌI roto i a kōrua te meꞌe mo raꞌe he here he haŋa ki te rua. Mo haŋa, paꞌi, o tātou ki te rua hai māhatu, meꞌe taꞌe aŋarahi ia te meꞌe ena he haka rehu i te meꞌe taꞌe tano aŋa mai e te rua, ka ai atu meꞌe rahi.
E toꞌo e hāpaꞌo te taina tuꞌu atu ki te kōrua hare, ꞌe ꞌina ko hēŋuꞌi-ŋuꞌi mo rāua.
Hai meꞌe vaꞌai atu e te ꞌAtua mo aŋa i tāꞌana aŋa, e hāꞌūꞌū ki te rua, pa he nuꞌu ꞌite i te haka tere riva-riva i te rauhuru meꞌe vaꞌai e ia.
Te auraꞌa: te kope ki a ia i vaꞌai ai e te ꞌAtua i te meꞌe he haka ꞌite i tāꞌana vānaŋa, e haka ꞌite i te vānaŋa mau ꞌā o te ꞌAtua. ꞌE te kope ki a ia i vaꞌai ai i te meꞌe he hāꞌūꞌū ki te rua, e aŋa hai pūai vaꞌai e te ꞌAtua, ki haꞌahana-hana tahi ai ki te ꞌAtua hai Ietū Kiritō, i a ia te nui-nui ꞌe te pūai ki te hora hopeꞌa. Ka ai pē ira.
E te taina haŋa rahi ē, ꞌina kōrua ko māere ꞌo te ai ko topa atu ꞌana te ꞌati ꞌi ruŋa i a kōrua, pa he haka ꞌatu iŋa ena i te piru hai ahi, ꞌe ꞌina ko manaꞌu he meꞌe huru kē e tahi.
Te tano mau: e koa kōrua ꞌo te ꞌamo takoꞌa i te mamae tuꞌu pa he mamae ꞌamo e te ⸤Kiritō⸥, ki rahi ai te kōrua koa ꞌi te hora ka haka takeꞌa mai ena i tōꞌona nui-nui.
E koa kōrua mo vā-vā atu e te nuꞌu ꞌo te ai o kōrua ꞌa Ietū Kiritō; hai meꞌe nei e ꞌite ena: te ⸤Vārua Maitai⸥ pūai o te ꞌAtua nā ꞌi ruŋa i a kōrua ꞌi te hora taꞌatoꞌa.
Mo ꞌamo o kōrua i te ꞌati, pē hiva ꞌā ana taꞌe ai ꞌo te tiŋaꞌi ꞌo te haka mate i te taŋata, ꞌo te toke i te meꞌe o te rua, ꞌo te aŋa i te meꞌe taparahi-taꞌata, ꞌe ꞌo te ꞌāmui ki roto i te ture kē.
Meꞌe kē te meꞌe he ꞌamo i te ꞌati ꞌo te ai o kōrua he ⸤kiritiano⸥, ꞌe, mo topa atu, ꞌina ko haꞌamā. Te meꞌe mo aŋa: he haꞌahana-hana i te ꞌAtua ꞌo te ai o kōrua ꞌa Ietū Kiritō.
Nā ko tuꞌu mai ꞌana te hora mo haꞌamata o te ture, ꞌe ka haꞌamata ena a te huaꞌai o te ꞌAtua. ꞌE mo haꞌamata o te ture mai i a tātou, ¿pē hē ia te hopeꞌa raꞌa o te nuꞌu ꞌina he haꞌatura ki te ⸤roŋo riva-riva o te ꞌAtua⸥?
Mo haꞌatiꞌa o te ꞌAtua mo topa o te ꞌati ꞌātā ꞌi ruŋa i te nuꞌu tano ki tōꞌona mata ꞌi raꞌe ki te toꞌo i a rāua ki te raŋi, ¿he aha rā nei te meꞌe ka topa ena ki te taŋata hara taꞌe moꞌa i a ia?
ꞌO ira, te nuꞌu ꞌamo i te ꞌati ꞌo te ai pē ira te ꞌAtua i haŋa ai, e aŋa e oho nō i te meꞌe riva-riva, ꞌe e vaꞌai i a rāua ki tōꞌona rima, kope ꞌāꞌana a rāua i aŋa, ꞌe kope ki te hora hopeꞌa e ko taꞌe aŋa i tāꞌana meꞌe kī.
E tahi mahana tētahi nuꞌu ⸤fariseo⸥ ꞌe tētahi ⸤maꞌori o te haka tere hūrio⸥ tuꞌu mai Hērutarema he haka hāhine ki a Ietū he ꞌui:
—¿He aha taꞌa nuꞌu hāpī e taꞌe aŋa ena i te meꞌe kī e te tātou tupuna mo aŋa? ¿He aha e kai ena kai ⸤haka maꞌitaki⸥ hia i te rima hai hopu haŋa māhani aŋa e tātou e te ⸤hūrio⸥?
He ꞌui e Ietū:  —ꞌE a kōrua, ¿he aha e haka rehu ena i te roŋo o te ꞌAtua mo maꞌu i te haka tere iŋa o te taŋata?
Te kī o te ꞌAtua: “E moꞌa koe i tuꞌu matuꞌa tane ꞌe i tuꞌu matuꞌa vahine” ꞌe, “Te kope kī i te vānaŋa taꞌe tano mo tōꞌona matuꞌa te ūtuꞌa he mate”.
»Ka ai atu pē ira, e kī rō ꞌana e kōrua e tano nō te kope e tahi mo kī ki tōꞌona matuꞌa: “Te meꞌe ai ꞌāꞌaku mo hāꞌūꞌū atu ko haꞌataꞌa ꞌā e au mo te ꞌAtua”.
Pē ira te kope aŋa i rā meꞌe ka taꞌe moꞌa ena i tōꞌona matuꞌa hai taꞌe hāꞌūꞌū ki a rāua. Hai kī iŋa era e taꞌe haka hauhaꞌa ena e kōrua i te roŋo o te ꞌAtua mo maꞌu i te kōrua haka tere iŋa.
»¡E te nuꞌu riva a te haho ē! He parautiꞌa mau ꞌana ꞌō te meꞌe kī o ruŋa i a kōrua e te perofeta era ko ꞌItaia hora kī pē nei ē:
“Te nuꞌu nei hai ŋutu mau nō e haꞌamuri mai nei,  ꞌe te rāua māhatu ꞌi te kona kē nō atu.
ꞌE te rāua haꞌamuri iŋa mai ꞌina e tahi hauhaꞌa;  e hāpī rō ꞌana, paꞌi, i te meꞌe taŋata pa he roŋo ꞌāꞌaku”.
He raŋi e Ietū ki te nuꞌu mo haka hāhine ꞌe he kī:  —Ka haka roŋo tahi mai kōrua ꞌe e aŋi-aŋi tāꞌaku vānaŋa ka kī atu ena:
Taꞌe hai meꞌe oꞌo a roto i te haha e haka taꞌe tano ena i te taŋata ki te mata o te ꞌAtua, hai meꞌe kī eꞌa mai roto i te haha.
He haka hāhine ia ki a Ietū tāꞌana nuꞌu hāpī he ꞌui:  —¿Ko ꞌite ꞌana rō koe: te fariseo ko taꞌe au ꞌā mo taꞌa vānaŋa ena?
He kī e Ietū:  —Te tumu taꞌe ꞌoka e tōꞌoku Matuꞌa mai tōꞌona aka ka oꞌi era.
Ka haka rē nō. A rāua he matapō e uŋa ꞌā i te tētahi matapō. ꞌE te taŋata matapō e tahi mo uŋa i te rua matapō, ararua ka vī-viri era ki roto i te pū.
He kī ia e Pētero ki a Ietū:  —Ka haꞌaauraꞌa mai taꞌa meꞌe kī era.
He pāhono e Ietū:  —¿ꞌĀtā ki a kōrua kai aŋi-aŋi ꞌā?
¿Kai ꞌite ꞌā e kōrua: te meꞌe oꞌo a roto i te haha he turu ki roto i te kōpū ꞌe he eꞌa mai roto i te hakari?
Te meꞌe haka taꞌe tano i te taŋata ki te mata o te ꞌAtua he meꞌe kī eꞌa mai te haha, he meꞌe mai roto i te taŋata e eꞌa ena.
Mai roto i te māhatu o te taŋata, paꞌi, e eꞌa ena te manaꞌu rake-rake, te tiŋaꞌi te haka mate i te taŋata, te taiꞌata, te piri tane taꞌatoꞌa taꞌe haꞌatiꞌa e te ꞌAtua, te toke, te reo-reo, ꞌe te vā-vā.
He meꞌe taꞌatoꞌa nei te meꞌe haka taꞌe tano i te taŋata ki te mata o te ꞌAtua, taꞌe ꞌō he kai ꞌina kai haka maꞌitaki hia i te rima hai hopu haŋa māhani aŋa e tātou e te hūrio.
He eꞌa ia a Ietū mai ira he oho ki te kona hāhine ki Tiro ꞌe ki Tīrone.
E tahi viꞌe tōꞌona noho iŋa e hāhine rō ꞌā ki rā ŋā kona, viꞌe o te kona kī ꞌi muꞌa ꞌā ko ⸤Kanaꞌana⸥, he haka hāhine a muri koia ko ohu:  —¡E Ietū, e te Hakaara o ⸤Tāvita⸥ ē, ka haka ꞌaroha koe i a au! ¡Ko oꞌo ꞌana tāꞌaku poki vahine e te tātane he haka māui-ui nō te aŋa i a ia!
ꞌIna kai pāhono e Ietū. He haka hāhine ia tāꞌana nuꞌu hāpī ꞌe he ani:  —Ka hāꞌūꞌū te viꞌe era ki hoki ai ki tōꞌona hare ꞌo ohu ꞌo oho nō mai ꞌi tuꞌa o tātou.
He kī e Ietū:  —I uŋa mai ai i a au e te ꞌAtua ki te itaraera mau nō. A rāua pa he māmoe ꞌā ko ŋaro ꞌana.
Ka ai atu pē ira, i oho nō rā viꞌe he tū-turi ꞌi muꞌa i a Ietū ꞌe he kī:  —¡Ka hāꞌūꞌū mai koe!
He pāhono e Ietū:  —Meꞌe taꞌe tano mo hiko i te haraoa mai te ŋā poki mo vaꞌai ki te paiheŋa.
He kī e tū viꞌe era:  —He aŋi ꞌā tāꞌau, e Ietū ē. Ka ai atu pē ira, te paiheŋa e kai takoꞌa rō ꞌā i te pārehe-rehe haraoa vī-viri mai ruŋa i te ꞌamuramaꞌa o te kope ꞌāꞌana rā ŋā paiheŋa.
He kī ia e Ietū:  —¡Ko te pūai i tuꞌu haka moe iŋa i te manaꞌu ꞌi ruŋa i a au! Ka ai pa he meꞌe haŋa ena e koe.  ꞌE ꞌi rā hora mau ꞌā he ora tū poki era.
He eꞌa he oho a Ietū mai tū kona era, he tuꞌu ki te taha-taha o te vai o Karirea ꞌe he eke ki ruŋa i te reva-reva e tahi he noho.
Meꞌe rahi te nuꞌu i taka-taka ꞌi rā kona. E maꞌu rō ꞌana i te nuꞌu vaꞌe koke, i te matapō, i te nuꞌu rima rehe-rehe, i te nuꞌu taꞌe vānaŋa, ꞌe meꞌe rahi haka ꞌou atu nuꞌu māui-ui he haka topa a te vaꞌe o Ietū, ꞌe he haka ora e ia.
He māere te taŋata ꞌi te takeꞌa i te nuꞌu taꞌe vānaŋa ko vānaŋa ꞌā, i te nuꞌu rima rehe-rehe ko ora ꞌana, i te nuꞌu vaꞌe koke ko haꞌere ꞌā ꞌe i te nuꞌu matapō ko takeꞌa ꞌana. ꞌE he haꞌamata rō ꞌai he haꞌahana-hana ki te ꞌAtua o te itaraera.
He raŋi e Ietū ki tāꞌana nuꞌu hāpī ꞌe he kī:  —Ko haka ꞌaroha ꞌana a au i te nuꞌu nei. Ka toru mahana o rāua ꞌi muri i a tātou ꞌe ꞌina he meꞌe toe o rāua mo kai. Kai haŋa a au mo haka oho ki te rāua hare kai kai hia ꞌo re-rehu rō ꞌi te ara.
He kī e tū nuꞌu hāpī era ꞌāꞌana:  —¿Pē hē ia a tātou ana ravaꞌa i te kai mo te rahi nei ꞌi te kona tuꞌu pē nei ꞌina he noho e te taŋata?
He ꞌui e Ietū:  —¿E hia haraoa o kōrua?  —E hitu, ꞌe he ꞌapa ika riki-riki —i pāhono ai e tū nuꞌu era.
He uŋa ia e Ietū mo haka no-noho i te taŋata.
He toꞌo i tū ŋā haraoa era e hitu ꞌe i tū ŋā ika era, he māuru-uru ki te ꞌAtua, he more-more he vaꞌai ki tāꞌana nuꞌu hāpī, ꞌe o rāua i tuhaꞌa ki te taŋata.
Taꞌatoꞌa i kai ai ki te mākona, ꞌe i haꞌaꞌī rō ki te ꞌī e hitu kānato o te kai i topa.
Te rahi i kai ai, mo tataku i te ŋāŋata nō, e maha taꞌutini. ꞌIna kai tataku i te ŋā viꞌe ꞌe i te ŋā poki.
I oti era he haka oho e Ietū i te nuꞌu ki te rāua hare, he eke ki ruŋa i te vaka ꞌe he oho ki te kona ko Makarana.
He kī e ꞌAkiripa ki a Pauro:  —Ka vānaŋa mai koe ꞌi te hora ena pē hē, ki taꞌa kī, te ture nei.  He maꞌu a Pauro i tōꞌona rima a ruŋa ꞌe he haꞌamata he vānaŋa:
—Ko koa ꞌana a au, e te ꞌariki ko ꞌAkiripa ē, ꞌo te ai ōꞌoku ꞌi muꞌa i a koe ꞌi ꞌaŋarīnā mo vānaŋa atu o ruŋa o te meꞌe taꞌatoꞌa tuhi mai e te ⸤hūrio⸥ ra-rahi.
A koe, paꞌi, ko ꞌite ꞌana i te haka tere iŋa taꞌatoꞌa o tātou o te hūrio ꞌe o ruŋa i te aha a mātou e rava tātake nei. ꞌO ira he ani atu a au mo haka roŋo riva-riva mai ōꞌou.
»Te hūrio taꞌatoꞌa ko ꞌite riva-riva ꞌā pē hē te noho iŋa ōꞌoku mai tōꞌoku ꞌāpī iŋa ꞌā ꞌi tōꞌoku kāiŋa ꞌe ꞌi Hērutarema.
A rāua takoꞌa e ꞌite rō ꞌā pē nei ē: mai tōꞌoku ꞌāpī iŋa ꞌā a au he ⸤fariseo⸥, he nūnaꞌa taŋata haꞌatura ꞌātā ki te meꞌe hopeꞌa o te ꞌiti-ꞌiti o te tātou haka tere iŋa. ꞌE mo te nuꞌu mau ena ꞌā e kī atu he parautiꞌa, ana haŋa a rāua.
»Ko horo ꞌana a au e rāua ꞌo te ai he parautiꞌa mau ꞌā mōꞌoku te ꞌAtua e haka tano rō i te hōrea kī ki te tātou tupuna pē nei ē: e ora rō te taŋata mai te mate.
A tātou, te hoꞌe ꞌahuru mā piti mata o te itaraera, ko te ŋatu iŋa ꞌana i te haŋu mo takeꞌa i te haka tano iŋa o rā hōrea. ꞌO ira e haꞌamuri ꞌe e haꞌatura ena a tātou ki te ꞌAtua te pō te ꞌōtea. ꞌE, ka atu pē ira, o ruŋa o te meꞌe nei, e te ꞌariki ko ꞌAkiripa ē, i horo ai i a au e te hūrio ra-rahi.
¿He aha ia a kōrua e aŋarahi ena mo manaꞌu: te ꞌAtua e haka ora rō i te taŋata mai te mate?
»E manaꞌu era a au ꞌi muꞌa ꞌā: te aŋa i te meꞌe taꞌe tano ki te nuꞌu ⸤haka moe i te manaꞌu⸥ ꞌi ruŋa i a Ietū o Nātāreta he meꞌe mau ꞌā ꞌāꞌaku mo aŋa,
ꞌe pē ira i aŋa ai e au ꞌi Hērutarema. Meꞌe rahi nuꞌu haka moe i te manaꞌu ꞌi ruŋa i a Ietū i haka puru e au ꞌi roto i te hare maꞌuꞌaurī, o te nuꞌu ⸤oromatuꞌa ra-rahi⸥ i haꞌatiꞌa mai. ꞌE, hora tiŋaꞌi haka mate era i rā nuꞌu, i tano rō ki a au.
Paurō te mahana e tōtōā era e au i rā nuꞌu mo taꞌe haka moe haka ꞌou i te manaꞌu ꞌi ruŋa i a Ietū. Te ŋā meꞌe nei i aŋa ai e au ꞌi roto i te ⸤hare pure hūrio⸥. ꞌE, ꞌi te rahi o tōꞌoku riri mo rāua, e kimi e oho era e au ꞌātā ki te tētahi henua.
»Ki ira tōꞌoku ara i oho ai ki Rāmako e maꞌu rō ꞌana a au i te parau ꞌi ruŋa i haꞌatiꞌa mai ai e te nuꞌu oromatuꞌa ra-rahi mo aŋa i rā ŋā meꞌe.
ꞌE, ꞌi te ara, pe te hora kai, e te ꞌariki ē, he takeꞌa e au e tahi mōrī mai te raŋi ꞌata māꞌeha ki te raꞌā. He haka vari tahi i a au ꞌe i te nuꞌu oho atu ꞌi muri i a au e rā mōrī.
Taꞌatoꞌa a mātou i hī-hiŋa ai, ꞌe he ŋaroꞌa e au e tahi reꞌo ka kī mai hai ꞌarero ⸤ꞌevereo⸥: “E Sauro, e Sauro, ¿he aha koe e kimi mai ena i a au mo tōtōā? E raveꞌino ꞌā koe i a koe ꞌā e riri ena mōꞌoku”.
»He ꞌui ia e au: “¿Ko ai koe?”.  »He pāhono mai: “A au ko Ietū, kope mau ena ꞌā e koe e kimi mai ena mo tōtōā.
Ka eꞌa koe ki ruŋa. I haka takeꞌa atu ena a au i a au ki a koe mo aŋa mai ōꞌou, ꞌe, takoꞌa, mo mataꞌite i te meꞌe takeꞌa ena e koe ꞌe i te meꞌe ka haka takeꞌa ka oho atu ena e au.
ꞌE māꞌaku e haka eꞌa i a koe mai te rima o te hūrio ꞌe mai te rima o te nuꞌu taꞌe he hūrio, nuꞌu ki a rāua koe ka uŋa ena e au ꞌi te hora ena.
Taꞌa meꞌe ka aŋa ena he haka ꞌara i te rāua mata, ki eꞌa ai mai roto i te pōhāhā ki roto i te māꞌeha, ꞌe mai te rima o Rukifero ki te rima o te ꞌAtua, ki haka moe ai i te rāua manaꞌu ꞌi ruŋa i a au. Pē ira te ꞌAtua ana haka kore i te rāua hara, ꞌe he oꞌo a rāua ki roto i te nūnaꞌa taŋata haꞌataꞌa e te ꞌAtua māꞌana”.
»ꞌE a au, e te ꞌariki ko ꞌAkiripa ē, kai taꞌe aŋa i te meꞌe kī mai e Ietū ꞌi roto i te meꞌe haka takeꞌa mai e ia.
ꞌI raꞌe a au i haka ꞌite ai i te ⸤roŋo riva-riva o te ꞌAtua⸥ ki te nuꞌu o Rāmako, ki oti ki te nuꞌu o Hērutarema ꞌe o te kona taꞌatoꞌa o Hūrea, ꞌe, takoꞌa, ki te nuꞌu taꞌe he hūrio. He kī e au mo haka tapa mai roto i te meꞌe taꞌe tano, mo huri o te manaꞌu ki te ꞌAtua, ꞌe mo aŋa i te meꞌe mo takeꞌa e te nuꞌu he aŋi mau ꞌā ko ⸤huri ꞌana te rāua manaꞌu ki a ia⸥.
»O ruŋa o te meꞌe nei i ꞌa-ꞌaru ai i a au e te hūrio ꞌi te ⸤Kona Haꞌamuri ꞌAtua⸥ ꞌe i oho rō mo tiŋaꞌi mo haka mate mai i a au.
ꞌE, hai hāꞌūꞌū o te ꞌAtua, e hio-hio e oho nō nei a au ki ꞌaŋarīnā, ꞌe e vānaŋa nei o ruŋa i a ia ki te nuꞌu taꞌatoꞌa, ka hōnui ka taꞌe hōnui. ꞌIna a au he haka ꞌite, ki te hora hopeꞌa, i te rua vānaŋa mo taꞌe ai he vānaŋa o ruŋa i te meꞌe mo topa kī e te perofeta ꞌe e ⸤Mōtē⸥ pē nei ē:
e mate rō te ⸤Kiritō⸥, ꞌe ko ia te raꞌe ka ora ena mai te mate, ki haka māꞌeha ai pa he mōrī i te manaꞌu o te hūrio ꞌe o te nuꞌu taꞌe he hūrio hai haka ꞌite ki a rāua i te rāveꞌa pē hē te ꞌAtua ana haka eꞌa i te taŋata mai roto i te ūtuꞌa o te hara ꞌe ana vaꞌai i te ora ꞌāpī ꞌina he hopeꞌa raꞌa.
I oti era a Pauro i te kī i tū vānaŋa era, he kī e Feto, i haka pūai te reꞌo:  —¡Ko maꞌa-maꞌa ꞌā a koe, e Pauro ē! A koe i maꞌa-maꞌa ena he rahi o tuꞌu hāpī.
He pāhono e Pauro:  —ꞌIna a au kai maꞌa-maꞌa, e te suerekao ē. Te meꞌe nei ꞌāꞌaku e kī atu ena e tano rō ꞌā ꞌe he parautiꞌa.
Nā te ꞌariki ena ko ꞌAkiripa nā ko aŋi-aŋi riva-riva ꞌana i te ŋā meꞌe nei. ꞌO ira a au e taꞌe riꞌa-riꞌa ena mo vānaŋa atu ꞌi muꞌa i a ia. Ko ꞌite ꞌana a au e ꞌite rō ꞌana e ia i te ŋā meꞌe taꞌatoꞌa nei; taꞌe, paꞌi, he meꞌe i topa ꞌi te kona mo taꞌe takeꞌa.
He hārui ia a Pauro he kī ki te ꞌariki:  Ki taꞌa kī, ¿he parautiꞌa te meꞌe kī e te perofeta? Ko ꞌite ꞌana e au he parautiꞌa mōꞌou.
He pāhono e ꞌAkiripa:  —¿Kai roa hia koe i manaꞌu rō ai mo haka ⸤kiritiano⸥ i a au?
He kī e Pauro:  —Ka roa ꞌo ka taꞌe roa, ꞌī a au e ani rō ꞌā ki te ꞌAtua mo riro ōꞌou ꞌe o te nuꞌu taꞌatoꞌa haka roŋo mai ꞌi ꞌaŋarīnā he nuꞌu haka moe i te manaꞌu ꞌi ruŋa i a Ietū pē au ꞌā. Te meꞌe haŋa nō ꞌāꞌaku he taꞌe puru ꞌe he taꞌe here-here i a kōrua hai vivi pē au.
He māroa ia te ꞌariki, te suerekao koia ko Verenise ꞌe te nuꞌu taꞌatoꞌa no-noho ananake,
he haka tapa mai rā kona mo vānaŋa o ruŋa o tū meꞌe era. He kī ki a rāua ꞌā: «Te taŋata nei kai aŋa i te meꞌe taꞌe tano ki haka ūtuꞌa ai hai mate, ꞌe korohaŋa mo puru ꞌi roto i te hare maꞌuꞌaurī».
He kī ia e ꞌAkiripa ki a Feto:  —ꞌĀhani i taꞌe kī atu mo ture i a ia e te ꞌariki rōmano, e tano nō koe mo haka eꞌa i a ia.
ꞌO ira ꞌina he ꞌōtohe toe mōꞌou, e te kope tuhi i te hape o te rua ē, ka ai nō atu ko ai koe. Mo tuhi ōꞌou i te hape o te tētahi, e tuhi takoꞌa ꞌana koe i tuꞌu hape; te meꞌe aŋa, paꞌi, e rā nuꞌu, e aŋa takoꞌa rō ꞌana e koe.
Ko ꞌite riva-riva ꞌana a tātou: te ꞌAtua e ture ena hai parautiꞌa ꞌi te hora haka ūtuꞌa i te nuꞌu aŋa i te meꞌe tuꞌu pē ira.
ꞌE a koe, e te kope tuhi i te hape o te rua ꞌe aŋa takoꞌa i te meꞌe aŋa e rā kope ē, ꞌina ko manaꞌu he ora koe mai te ūtuꞌa o te ꞌAtua.
ꞌIna koe he tapa atu i te riva rahi taꞌe pau o te ꞌAtua, tōꞌona haꞌaoromaꞌi iŋa, ꞌe tōꞌona huru haumārū mo tiaki mai. ꞌIna e koe he ꞌite: te ꞌAtua e haka takeꞌa atu ena i tōꞌona riva rahi ꞌi te haŋa ōꞌona mo huri ōꞌou i tuꞌu manaꞌu ki a ia.
ꞌE, ꞌi tuꞌu pūꞌoko hio-hio, ꞌina koe he huri i tuꞌu manaꞌu ki te ꞌAtua. Nā koe e haꞌaputu e oho ꞌana i te riri o te ꞌAtua mōꞌou mo te mahana o te haka ūtuꞌa, he mahana mo tuꞌu mai ōꞌona mo kī i te ūtuꞌa tano mo te taŋata hara taꞌatoꞌa.
Te ꞌAtua e vaꞌai rō ki te taꞌatoꞌa i te meꞌe e tano ki te rāua meꞌe aŋa.
Ki te nuꞌu aŋa oho i te meꞌe riva-riva ꞌi te manaꞌu ki te mahana era mo haka koa ꞌe mo haka nui-nui i a rāua e te ꞌAtua, ꞌe ꞌi te haŋa mo ai ꞌi muri i a ia pe muꞌa ka oho ena, ki a rāua ka vaꞌai ena e te ꞌAtua i te ora ꞌāpī ꞌina he hopeꞌa raꞌa.
ꞌE ki te nuꞌu haka tere hai manaꞌu o rāua mau nō, taꞌe haŋa ki te parautiꞌa, aŋa i te meꞌe taꞌe tano, te ūtuꞌa o te ꞌAtua mo rāua e paŋahaꞌa rō.
E oꞌo rō te māui-ui ki roto i te ivi o te nuꞌu taꞌatoꞌa aŋa i te meꞌe taꞌe tano, te raꞌe he ⸤hūrio⸥ ꞌe, takoꞌa, he nuꞌu taꞌe he hūrio.
ꞌE te nuꞌu taꞌatoꞌa aŋa i te meꞌe riva-riva e haka nui-nui rō e te ꞌAtua ꞌe e vaꞌai rō i te haumārū, ki te hūrio he raꞌe, ꞌe ki te nuꞌu taꞌe he hūrio takoꞌa.
A ia, paꞌi, e kī ena i te meꞌe riva-riva ꞌe i te meꞌe taꞌe tano o te taŋata ꞌina he uꞌi hoki he hūrio ꞌo taꞌe he hūrio.
Te nuꞌu taꞌatoꞌa hara taꞌe ꞌite o ruŋa i te haka tere iŋa ꞌa Mōtē ꞌe te nuꞌu taꞌatoꞌa hara ꞌite o ruŋa e ko taꞌe haka ūtuꞌa e te ꞌAtua, ꞌe te ūtuꞌa mo rāua taꞌatoꞌa he haka tapa mau rō ꞌāvai mai muri i a ia. Te meꞌe nō, te nuꞌu hara taꞌe ꞌite o ruŋa i rā haka tere iŋa, taꞌe hai rā haka tere iŋa ka haka ūtuꞌa ena e te ꞌAtua, ꞌe te nuꞌu hara ꞌite o ruŋa, hai rā haka tere iŋa mau ꞌā ka haka ūtuꞌa ena.
Taꞌe he nuꞌu tano ki te mata o te ꞌAtua te nuꞌu haka roŋo nō i te haka tere iŋa ꞌa Mōtē. Te nuꞌu tano ki tōꞌona mata he nuꞌu haka roŋo ꞌe haꞌatura ki rā haka tere iŋa.
Hora ena o te nuꞌu taꞌe he hūrio e aŋa e oho ena, pa he meꞌe poreko o rāua, i te meꞌe kī e te haka tere iŋa ꞌa Mōtē, e takeꞌa ena: ꞌi roto i a rāua te haka tere iŋa haka ꞌite he aha te meꞌe tano ꞌe taꞌe tano ki te mata o te ꞌAtua, ka ai atu ꞌina i a rāua te haka tere iŋa ꞌa Mōtē.
Hai meꞌe aŋa e te nuꞌu nei e takeꞌa ena e maꞌu rō ꞌā ꞌi roto i a rāua te hāpī o te haka tere iŋa ꞌa Mōtē. ꞌI roto i te rāua manaꞌu, paꞌi, te meꞌe kī i te tano ꞌe taꞌe tano o te rāua meꞌe aŋa. ꞌE mo rā meꞌe mau ꞌā e tuhi i te rāua hape ꞌo e kī i te rāua taꞌe hape
ꞌi te mahana ture e te ꞌAtua hai Ietū Kiritō i te taꞌatoꞌa meꞌe aŋa ꞌe manaꞌu e te taŋata, ꞌātā i te meꞌe taꞌe ꞌite e te rua. He meꞌe nei te meꞌe haka ꞌite ꞌi ruŋa i te ⸤roŋo riva-riva o te ꞌAtua⸥ hāpī e au.
A koe, pa he hūrio, e kī ena e haka moe rō ꞌana koe i tuꞌu manaꞌu ꞌi ruŋa i te haka tere iŋa ꞌa Mōtē. E haka paka ena koe ꞌo te ai he nuꞌu haꞌataꞌa e te ꞌAtua māꞌana,
ꞌe e ꞌite rō ꞌana i tāꞌana meꞌe haŋa ꞌe he aha te meꞌe riva-riva mo aŋa; ꞌo te haka tere iŋa era ꞌa Mōtē, paꞌi, te haka ꞌite atu.
E manaꞌu ena e koe e tano rō ꞌā koe mo hāpī i te nuꞌu taꞌe ꞌite o ruŋa o te ꞌAtua, mo haka māꞌeha i te manaꞌu o te nuꞌu oho a roto i te pōhāhā,
ꞌe mo hāpī i te nuꞌu taꞌe oho a te ara o te ꞌAtua ꞌe i te nuꞌu oho iho a nei ara. E manaꞌu ena koe pē ira ꞌi te ai i a koe te haka tere iŋa ꞌa Mōtē, ꞌe ꞌi ruŋa e hāꞌaki ena te parautiꞌa ꞌe te hāpī o te ꞌAtua.
Iā. Mo ai he hāpī koe i te tētahi, ¿he aha ia a koe e taꞌe hāpī ena i a koe mau ꞌā? Mo ai e kī rō ꞌana koe ꞌina ko toke, ¿he aha ia a koe e toke ena?
ꞌE mo ai e kī takoꞌa rō ꞌana koe ꞌina ko taiꞌata, ¿he aha ia a koe e taiꞌata ena? Mo ai e riri rō ꞌana koe mo te ꞌītoro, ¿he aha ia a koe e toke ena i te hauhaꞌa mai roto i te hare pure o te ꞌītoro?
E manaꞌu ena koe: ꞌi te ai i a koe te haka tere iŋa ꞌa Mōtē i hau rō atu koe ki te rua, ꞌe, ꞌi te taꞌe haꞌatura ōꞌou ki te meꞌe hāꞌaki o ruŋa, e taꞌe moꞌa ena i te ꞌAtua.
ꞌO ira mau ꞌā e kī ena ꞌi ruŋa i te ⸤Pāpaꞌi Moꞌa⸥: «He taꞌe haꞌatura o kōrua o te hūrio, te nuꞌu taꞌe he hūrio e vānaŋa taꞌe tano ena mo te ꞌAtua».
Te meꞌe he hore i te kiri o te kinoŋa e hauhaꞌa rō ꞌana mo te nuꞌu hūrio haꞌatura ki te haka tere iŋa ꞌa Mōtē. ꞌE, mo te nuꞌu hūrio taꞌe haꞌatura ki rā roŋo, te hore o te kiri o te kinoŋa ꞌina e tahi hauhaꞌa.
Te kope taꞌe he hūrio haꞌatura ki te haka tere iŋa ꞌa Mōtē pa he taŋata ko hore ꞌā te kiri o te kinoŋa ka ai atu ꞌina kai hore.
Hai noho iŋa tano o te kope taꞌe he hūrio haꞌatura i te haka tere iŋa ꞌa Mōtē e tuhi ena i te hape o te nuꞌu hūrio ꞌite o ruŋa i rā haka tere iŋa ꞌe ꞌina he haꞌatura, ka ai atu ko hore ꞌana te kiri o te kinoŋa.
Te meꞌe he hūrio parautiꞌa, paꞌi, taꞌe he meꞌe o te haho nō, ꞌe pē ira takoꞌa te meꞌe he hore o te kiri o te kinoŋa, taꞌe he meꞌe o te hakari nō.
Te auraꞌa: te ai ōꞌou he taŋata haꞌataꞌa parautiꞌa e te ꞌAtua māꞌana he meꞌe o te māhatu, ꞌe pē ira ꞌā te hore i te kiri o te kinoŋa. Te hore parautiꞌa o te kinoŋa he haka kore i te meꞌe taꞌe tano mai roto i te māhatu, he meꞌe aŋa e te ⸤Vārua Maitai⸥ mau nō, ꞌe taꞌe he meꞌe ravaꞌa hai maꞌu ꞌe hai haꞌatura ki te haka tere iŋa ꞌa Mōtē. Te kope pē nei e haꞌahana-hana rō ꞌā e te ꞌAtua ka ai atu ꞌina he haꞌahana-hana e te taŋata.
A au, a Pauro, haꞌataꞌa mo ⸤ꞌāpōtoro⸥ ꞌa Ietū Kiritō hai haŋa o te ꞌAtua, he ꞌaroha atu māua ko te taina nei ko Tōtene ki a kōrua ki te nūnaꞌa taŋata ⸤haka moe i te manaꞌu⸥ ꞌi ruŋa i a Ietū o Kōrinto, haꞌataꞌa e ia mo nuꞌu ꞌāꞌana ꞌina e tahi hara ananake ko te nuꞌu o te kona taꞌatoꞌa haka moe i te manaꞌu ꞌi ruŋa i a Ietū, Pūꞌoko Haka Tere o tātou o te nuꞌu taꞌatoꞌa haꞌataꞌa e te ꞌAtua māꞌana.
—
Ka ai ꞌi ruŋa i a kōrua te riva rahi ꞌe te haumārū o te ꞌAtua he Matuꞌa, ꞌe o te tātou Pūꞌoko Haka Tere ko Ietū Kiritō.
He māuru-uru nō tāꞌaku aŋa ki te ꞌAtua mo kōrua ꞌi te riva rahi vaꞌai atu e ia hai Ietū Kiritō.
Hai ia, paꞌi, te ꞌAtua i haꞌamaitai ai i a kōrua mo aŋi-aŋi riva-riva e kōrua i tāꞌana vānaŋa ꞌe mo ꞌite mo hāpī i te nuꞌu,
ꞌi te meꞌe era e maꞌu hio-hio rō ꞌana kōrua ꞌi roto i te māhatu i te ⸤roŋo riva-riva o ruŋa i a Ietū Kiritō⸥.
ꞌO ira, e tiaki nō ena kōrua ki te mahana o te hoki iŋa haka ꞌou mai o te tātou Pūꞌoko Haka Tere ko Ietū Kiritō, e ko hape mai i a kōrua e tahi meꞌe o te meꞌe taꞌatoꞌa vaꞌai e te ꞌAtua ki tāꞌana nuꞌu mo aŋa i tāꞌana aŋa.
Mo te ꞌAtua e haka pūai i te kōrua haka moe iŋa i te manaꞌu ꞌi ruŋa i a Ietū ꞌātā ki te hopeꞌa, ꞌo ai te hape mo tuhi iŋa atu ꞌi te hora o tōꞌona hoki iŋa mai.
ꞌE te ꞌAtua e ko taꞌe haka tano i tāꞌana meꞌe kī. ꞌĀꞌana, paꞌi, i haꞌataꞌa i a kōrua mo nuꞌu o tāꞌana Poki ko Ietū Kiritō, Pūꞌoko Haka Tere o tātou.
E te taina, hai ꞌīŋoa o te tātou Pūꞌoko Haka Tere ko Ietū Kiritō he ani atu a au mo ai o kōrua taꞌatoꞌa e tahi mau nō manaꞌu, ꞌe ꞌina ko haka topa kē-kē. E noho kōrua taꞌatoꞌa ꞌi roto i te haumārū, e tahi mau nō manaꞌu ꞌe e tahi mau nō meꞌe haŋa mo aŋa.
E kī atu ena a au i te meꞌe nei, e te taina ē, he ꞌite ōꞌoku, mai te huaꞌai o Kōroe, e tātake rō ꞌana kōrua ꞌi roto i a kōrua ꞌā.
E ai rō ꞌā te nuꞌu o kōrua kī: «A au ꞌa Pauro»; ꞌe tētahi te kī: «A au ꞌa ꞌĀporo»; tētahi atu: «A au ꞌa Tefa»; ꞌe tētahi haka ꞌou atu te kī: «A au o te ⸤Kiritō⸥».
¿Ka kī ꞌō e topa-topa rō ꞌana a Ietū? ¿I veo rō ꞌō a Pauro ꞌi ruŋa i te tātaurō mo te riva-riva o kōrua? ¿I ⸤papatito⸥ rō ꞌō kōrua hai ꞌīŋoa ōꞌona?
¡He māuru-uru a au ki te ꞌAtua ꞌi te meꞌe era ꞌina e tahi o roto i a kōrua i papatito e au, ko Kīripo mau nō ararua ko Kāio!
Pē ira ꞌina e tahi kope mo kī i papatito ai a ia hai ꞌīŋoa ōꞌoku.
¡ꞌĀ! I papatito takoꞌa rō a au i te huaꞌai ꞌa Etefana, ꞌe ko rehu atu ꞌana i a au hoki i papatito rō a au i te tētahi nuꞌu.
Te Kiritō ꞌina kai uŋa mai i a au mo papatito i te taŋata; mo haka ꞌite i te parau ꞌāpī riva-riva o ruŋa i a ia i uŋa mai ai, ꞌe taꞌe ꞌō hai vānaŋa nehe-nehe mo haka takeꞌa i tōꞌoku mārama-rama, pa he meꞌe aŋa e te taŋata o te ao, ꞌo taꞌe hauhaꞌa te mate o Ietū ꞌi ruŋa i te tātaurō.
Te roŋo o te mate o Ietū ꞌi ruŋa i te tātaurō he meꞌe maꞌa-maꞌa nō atu e tahi mo te nuꞌu ꞌi ruŋa i a rāua ka topa ena te ūtuꞌa o te ꞌAtua. ꞌE mo tātou mo te nuꞌu eꞌa mai roto i te ūtuꞌa o te hara he pūai o te ꞌAtua.
Pa he meꞌe hāꞌaki ꞌi ruŋa i te ⸤Pāpaꞌi Moꞌa⸥:  «E haka takeꞌa rō e au ꞌina e tahi hauhaꞌa te manaꞌu mārama-rama o te taŋata.  ꞌE te nuꞌu manaꞌu e ꞌite rahi rō ꞌana a rāua he haka mira-mira e au i te manaꞌu».
¿ꞌI hē i hopeꞌa ai te nuꞌu mārama-rama, te ⸤maꞌori o te haka tere hūrio⸥ ꞌe te kope haka kē mo vānaŋa i te meꞌe o te ao nei? Ko haka ꞌite mai ꞌā e te ꞌAtua: mōꞌona ꞌina e tahi hauhaꞌa te mārama-rama o te taŋata.
Te ꞌAtua, paꞌi, ꞌi tōꞌona mārama-rama ꞌAtua i kī ai: te taŋata e ko riva mo ꞌite ko ai a ia hai mārama-rama taŋata mau nō. ꞌE, ꞌi tōꞌona riva rahi, i manaꞌu ai mo haka eꞌa i te taŋata mai roto i te ūtuꞌa o te hara ꞌe mo vaꞌai i te ora ꞌāpī ꞌina he hopeꞌa raꞌa hai haka moe o rāua i te manaꞌu ꞌi ruŋa i tāꞌana roŋo o ruŋa i a Ietū Kiritō, roŋo haka ꞌite e mātou, ka ai atu he meꞌe maꞌa-maꞌa nō atu e tahi mo te nuꞌu taꞌe haka moe i te manaꞌu ꞌi ruŋa i a Ietū.
Te ⸤hūrio⸥, mo haka moe iho i te rāua manaꞌu ꞌi ruŋa i rā roŋo, e takeꞌa ꞌi raꞌe i te mana, ꞌe te ⸤kirieko⸥, e vānaŋa e te taŋata hai mārama-rama.
ꞌE a mātou ꞌina he aŋa i te ŋā meꞌe era. Te mātou meꞌe aŋa he haka ꞌite he oho o ruŋa i te Kiritō veo era ꞌi ruŋa i te tātaurō. Te meꞌe nei he parauꞌino e tahi mo te hūrio, ꞌe mo te kirieko he meꞌe maꞌa-maꞌa nō atu e tahi.
ꞌE mo te nuꞌu haꞌataꞌa e te ꞌAtua māꞌana, ka hūrio ꞌe ka taꞌe hūrio, he haka takeꞌa iŋa o te ꞌAtua i tōꞌona pūai ꞌe i tōꞌona mārama-rama.
Te meꞌe aŋa e te ꞌAtua tuꞌu pa he meꞌe maꞌa-maꞌa e tahi mo te taŋata, he meꞌe ꞌata hau rō atu ꞌi te mārama-rama ki te manaꞌu mārama-rama taꞌatoꞌa o te taŋata. ꞌE te meꞌe o te ꞌAtua tuꞌu pa he meꞌe taꞌe pūai, he meꞌe ꞌata hau rō atu i te pūai ki te pūai taꞌatoꞌa o te taŋata.
E te taina, ꞌina ko rehu pē hē te taŋata e manaꞌu era o ruŋa i a kōrua ꞌi te hora haꞌataꞌa e te ꞌAtua i a kōrua māꞌana. Ki te rāua kī: nuꞌu taꞌe rahi te nuꞌu mārama-rama, te nuꞌu tōroꞌa ra-rahi ꞌe te nuꞌu te rāua huaꞌai nuꞌu hōnui o roto i a kōrua.
I haꞌataꞌa ai e te ꞌAtua i te taŋata māꞌana hai nuꞌu taꞌe hāpī ꞌe taꞌe mārama-rama rahi, ki te manaꞌu taŋata, mo haka haꞌamā i te nuꞌu hāpī rahi. I haꞌataꞌa takoꞌa rō i te nuꞌu taꞌe pūai, ki te kī o te taŋata, mo haka haꞌamā i te nuꞌu pūai.
Te nuꞌu taꞌe haka au ꞌe taꞌe haŋa e te taŋata, te auraꞌa, te nuꞌu ꞌina e tahi hauhaꞌa, ki te rāua kī, ko te nuꞌu nei te nuꞌu i haꞌataꞌa e te ꞌAtua māꞌana, mo haka takeꞌa: te nuꞌu e hauhaꞌa rō ꞌā ki te mata o te taŋata, ki te mata o te ꞌAtua taꞌe pē ira.
ꞌO ira, ꞌina e tahi kope mo haka paka i a ia ꞌi muꞌa i te ꞌAtua.
Hai ia, paꞌi, e ai nei tātou ꞌa Ietū Kiritō. ꞌE hai Ietū Kiritō e haka tere nei a tātou hai manaꞌu ꞌAtua ꞌe e tano nei ki tōꞌona mata. Hai ia takoꞌa e ai nei tātou he nuꞌu haꞌataꞌa māꞌana ꞌina e tahi hara ꞌe he nuꞌu eꞌa mai roto i te pūai o te hara.
E kī rō ꞌana, paꞌi, ꞌi ruŋa i te Pāpaꞌi Moꞌa: «Te kope haŋa mo haka paka i a ia, te tano mau: e haka paka i te ꞌAtua, Pūꞌoko Haka Tere o tātou, ꞌo te meꞌe aŋa e ia».
ꞌI te ai o tātou ꞌi te hora nei he taŋata tano ki te mata o te ꞌAtua ꞌo te ⸤haka moe i te manaꞌu⸥ ꞌi ruŋa i a Ietū, e riva-riva nei a tātou ko te ꞌAtua hai meꞌe aŋa era e te tātou Pūꞌoko Haka Tere ko Ietū Kiritō.
ꞌE, takoꞌa, hai haka moe i te manaꞌu ꞌi ruŋa i a Ietū e ꞌite nei a tātou o ruŋa i te riva rahi o te ꞌAtua, ꞌe e noho nei ꞌi roto. E koa rahi nei a tātou ꞌo te ai, pe muꞌa ka oho ena, i a tātou te huru riva o te ꞌAtua, he roa haŋa ꞌāꞌana mo tātou.
ꞌE taꞌe nō ꞌo ira a tātou e koa nei, ꞌo te ꞌamo takoꞌa i te ꞌati; ꞌi te ꞌamo iŋa, paꞌi, i te ꞌati e ꞌite nei a tātou i te haꞌaoromaꞌi hai pūai.
ꞌI te ꞌite o tātou ꞌi te haꞌaoromaꞌi hai pūai, e koa ena te ꞌAtua. ꞌE hai koa o te ꞌAtua mo tātou, e ꞌata pūai ena te tātou manaꞌu ꞌi ruŋa i a ia.
ꞌE, ꞌi te ꞌata pūai o te tātou manaꞌu ꞌi ruŋa i te ꞌAtua, e ꞌite nei e tātou e ko taꞌe aŋa e ia i tāꞌana meꞌe kī. Ko haka takeꞌa mai ꞌana, paꞌi, i te rahi o tōꞌona haŋa hai vaꞌai mai i te ⸤Vārua Maitai⸥ mo ŋaroꞌa e tātou i rā haŋa ꞌi roto i te māhatu.
Hora era ꞌina he rāveꞌa toe o tātou o te taŋata mo eꞌa mai roto i te hara, i mate ai te ⸤Kiritō⸥ mo tātou, hora kī mau era ꞌā mo mate.
ꞌI roto i te taŋata, taꞌe paurō te mahana e takeꞌa ena i te kope haŋa mo vaꞌai i a ia ki te mate mo te taŋata aŋa i te meꞌe tī-tika. Ka ai atu pē ira, e ai rō pēaha te kope haŋa mo vaꞌai i a ia ki te mate mo te taŋata riva ꞌe māhatu ꞌaroha hāꞌūꞌū ki a ia.
Oho iŋa kē ia to te ꞌAtua; hora era ꞌi roto i te hara ꞌana a tātou, i uŋa nō mai i te Kiritō mo mate mo ꞌauhau o te tātou hara. Pē ira i haka takeꞌa mai ai ki a tātou i tōꞌona haŋa.
Mo ai hai Ietū Kiritō ꞌe hai haka moe o tātou i te manaꞌu ꞌi ruŋa i te meꞌe aŋa era e ia mo tātou ꞌi ruŋa i te tātaurō i kī ai e te ꞌAtua e tano rō ꞌana a tātou ki tōꞌona mata, e ꞌite riva-riva nei: hai ia ka eꞌa ena tātou mai roto i te ūtuꞌa o te hara ꞌi te hora o te haka ūtuꞌa.
ꞌE, i ai era ko haka riva-riva ꞌā e te ꞌAtua i a tātou ki a ia hai mate o tāꞌana Poki ꞌi te hora e ꞌenemī rō ꞌā a tātou mōꞌona, hora nei ia, he hora e riva-riva rō ꞌana a tātou ko te ꞌAtua, e ꞌite nei a tātou e ko taꞌe haka eꞌa e te ꞌAtua i a tātou mai roto i te ūtuꞌa o te hara ꞌi te ai e ora rō ꞌana tāꞌana Poki.
ꞌE, takoꞌa, e koa nei a tātou ꞌo te ai ꞌi te hora nei ꞌi roto i te haumārū e noho nei ananake ko te ꞌAtua hai meꞌe aŋa era e te tātou Pūꞌoko Haka Tere ko Ietū Kiritō.
Hai ⸤ꞌĀtamu⸥, taŋata mau nō e tahi, i ai ai te hara ꞌi te ao, ꞌe hai hara i ai ai te mate. Pē ira te mate i ai ai mo te taꞌatoꞌa ꞌi te ai ko hara tahi ꞌana te taŋata.
Ko ai era ꞌana te hara ꞌi te hora ꞌina kai ai ꞌā e tahi haka tere iŋa mo haꞌatura. Te meꞌe nō, ꞌina he tapa atu i te hara mo taꞌe ai o te haka tere iŋa kī i te hape ꞌe i te taꞌe hape o te taŋata.
Mai te hora o ꞌĀtamu ki te hora o ⸤Mōtē⸥, te meꞌe mo te nuꞌu hara he mate, ka ai atu te rāua hara taꞌe he taꞌe haꞌatura ki te meꞌe kī e te ꞌAtua mo aŋa, pa he hara o ꞌĀtamu, kope pa he kope era mo oho mai ko Ietū Kiritō.⁠
Te hara o ꞌĀtamu ꞌe te meꞌe vaꞌai mai e te ꞌAtua meꞌe kē meꞌe kē. Hai hara, paꞌi, o te kope mau nō e tahi i mate ai te taŋata. ꞌE te meꞌe vaꞌai mai e te ꞌAtua hai riva rahi o te taŋata mau nō e tahi ko Ietū Kiritō, he meꞌe hopeꞌa o te nui-nui mo te riva-riva o te taŋata taꞌatoꞌa.
Te hara o ꞌĀtamu meꞌe kē, ꞌe te meꞌe vaꞌai mai e te ꞌAtua meꞌe kē. Te meꞌe i ravaꞌa mai te hara o ꞌĀtamu he kī iŋa o te ꞌAtua pē nei ē: «ko hape ꞌā te taŋata», ꞌe te meꞌe i ravaꞌa mai te meꞌe vaꞌai e te ꞌAtua, he rāveꞌa mo kī e ia: «ꞌina he hape», ka ai atu e rahi rō ꞌā te hara.
Hai hara o te kope mau nō e tahi e mate ena te taŋata taꞌatoꞌa, ꞌe hai meꞌe aŋa e te taŋata mau nō e tahi ko Ietū Kiritō, e ai ena te meꞌe nui-nui. Hai ia, paꞌi, e ai ena, i te nuꞌu taꞌatoꞌa tano ki te mata o te ꞌAtua, te ora ꞌāpī ꞌina he hopeꞌa raꞌa hai riva rahi ōꞌona taꞌe e ꞌauhau, ꞌe a rāua ka haka tere ena ꞌi muri i a Ietū.
Hai meꞌe taꞌe tano aŋa e ꞌĀtamu i ai ai te ūtuꞌa ꞌi ruŋa i te taŋata taꞌatoꞌa, ꞌe hai meꞌe riva-riva aŋa e Ietū Kiritō i ai ai te rāveꞌa mo te taŋata taꞌatoꞌa mo kī e te ꞌAtua: «ꞌina rāua hape», ki ravaꞌa ai i te ora ꞌāpī ꞌina he hopeꞌa raꞌa.
ꞌO te taꞌe haꞌatura o te taŋata mau nō e tahi i hara tahi ai te taŋata, ꞌe ꞌo te haꞌatura o te taŋata mau nō e tahi meꞌe rahi nō atu taŋata ka ai ena he nuꞌu e tano rō ꞌana ki te mata o te ꞌAtua.
Te ꞌAtua i vaꞌai ai i te ⸤haka tere iŋa ꞌa Mōtē⸥ mo aŋi-aŋi e te taŋata he aŋi mau ꞌana e rahi rō ꞌana te rāua hara. ꞌE, ka ai atu e rahi rō ꞌā te hara, te ꞌAtua i haka ꞌite rō mai: ꞌata hau rō atu ki te hara tōꞌona riva rahi.
Te meꞌe ravaꞌa e te taŋata mai te hara he mate, he haꞌataꞌa mau rō ꞌāvai mai te ꞌAtua. ꞌE te meꞌe ravaꞌa mai te riva rahi o te ꞌAtua he tano ki tōꞌona mata ꞌe he ora ꞌāpī ꞌina he hopeꞌa raꞌa hai meꞌe aŋa era ꞌi ruŋa i te tātaurō e te tātou Pūꞌoko Haka Tere ko Ietū Kiritō.
Ko hāhine ꞌana ki Hērutarema ꞌe ko tuꞌu ꞌā ki Vetefāhē, he kona ꞌi muri i te Maꞌuŋa o te ꞌŌrivo, he uŋa e Ietū e rua o tāꞌana nuꞌu hāpī
koia ko kī:  «Ka oho kōrua ki te kona o muꞌa era ai. Nā ꞌi ira te muni vahine e here rō ꞌana koia ko tāꞌana muni ꞌiti-ꞌiti. Ka kume ꞌe ꞌai ka maꞌu rō mai ararua.
Mo kī atu e tahi meꞌe e te nuꞌu, e kī: “O te mātou Pūꞌoko Haka Tere ko Ietū i kī mai, ꞌe e ko roa he haka hoki atu”».
Te meꞌe nei i topa ai mo tano ki te meꞌe kī e te perofeta ꞌi te hora pāpaꞌi pē nei ē:
«Ka kī ki te nuꞌu o te kona ena ko ⸤Tione⸥, kī takoꞌa ko Hērutarema:  “Ka uꞌi tuꞌu ꞌAriki e oho mai ena, pa he taŋata taꞌe hōnui,  e eke rō ꞌana ꞌi ruŋa i te muni, he poki o te muni maꞌu taoꞌa”».
He oho rā nuꞌu hāpī era he aŋa i tū meꞌe uŋa era e Ietū.
He maꞌu i tū ŋā muni era ararua, he puꞌa hai kahu o rāua i rā muni ꞌiti-ꞌiti era, ꞌe he eke a Ietū.
Nuꞌu rahi te nuꞌu o ira. Tētahi i hēriki i oho i te rāua kahu a te ara, ꞌe tētahi atu i hēriki i oho hai raupā miro i hati-hati mai ruŋa i te tumu.
Te nuꞌu taꞌatoꞌa oho ꞌi muꞌa ꞌe ꞌi tuꞌa o Ietū ꞌai e ohu era:  «¡Ki haꞌahana-hana tātou i te Hakaara  o te ꞌariki era ko ⸤Tāvita⸥!»  «¡Taŋata haꞌamaitai e te ꞌAtua  te taŋata oho mai nei hai ꞌīŋoa ōꞌona!»  «¡⸤Osana⸥ ki te ꞌAtua o te raŋi!».
I oꞌo era a Ietū ki Hērutarema, he mira-mira rō atu ꞌai te manaꞌu o te nuꞌu taꞌatoꞌa o ira koia ko ꞌui:  —¿Ko ai te kope ena?
ꞌE he pāhono e te nuꞌu oho ꞌi muri i a Ietū:  —Ko Ietū, he perofeta o Nātāreta, he kona e tahi o Karirea.
He uru a Ietū ki roto i te ⸤Kona Haꞌamuri ꞌAtua⸥ ꞌe he haꞌamata he tū-tute i te nuꞌu taꞌatoꞌa hoꞌo o roto. He toꞌo mai he huri i te ꞌamuramaꞌa taꞌatoꞌa o te nuꞌu taui moni ꞌe pē ira takoꞌa ꞌā i te pepe o te nuꞌu hoꞌo pāroma,
ꞌe he kī: «Nā ꞌi ruŋa i te ⸤Pāpaꞌi Moꞌa⸥ e hāꞌaki ena te vānaŋa o te ꞌAtua pē nei ē: “Tōꞌoku hare e kī rō: ‘he hare mo pure’”, ꞌe e haka riro rō ꞌā e kōrua he ꞌana o te toke-toke».
He haka hāhine ia te nuꞌu matapō ꞌe te nuꞌu vaꞌe koke ki a Ietū ꞌi roto, ꞌe he haka ora e ia.
I takeꞌa era e te nuꞌu ⸤oromatuꞌa ra-rahi⸥ ꞌe e te ⸤maꞌori o te haka tere hūrio⸥ i te mana e aŋa era e Ietū, ꞌe i ŋaroꞌa era i te ŋā poki e ohu ꞌā ꞌi ira: «¡Ka haꞌahana-hana i te Hakaara o te ꞌariki era ko Tāvita!», he riri rō atu ꞌai
ꞌe he kī ki a Ietū:  —¿E ŋaroꞌa rō ꞌana e koe te meꞌe e ohu ena e te ŋā poki?  He pāhono e Ietū:   —ꞌĒ-ē, ꞌī e au e ŋaroꞌa mai nei. ꞌE, ¿taꞌe ꞌō ko taiꞌo ꞌā e kōrua ꞌi ruŋa i te Pāpaꞌi Moꞌa te kī iŋa o ruŋa i te meꞌe ena? Pē nei e kī ena:  «ꞌĀꞌau i haŋa mo ai mai te haha o te ŋā poki riki-riki  ꞌe o te ŋā poki e ꞌomo-ꞌomo nō ꞌā i te ū  te haꞌahana-hana tano mōꞌou».
He haka rē ia a Ietū i rā nuꞌu, he eꞌa mai ira ꞌe he oho ki Vētānia. ꞌI ira i noho ai ꞌi rā pō.
ꞌI te pōꞌā e hoki e oho ꞌana a Ietū ki Hērutarema, he ŋaroꞌa ko maruaki ꞌā.
He takeꞌa i te tumu pika e tahi ꞌi te ara. He haka hāhine, he uꞌi ꞌe ꞌina kai ravaꞌa e tahi meꞌe, he raupā nō. He kī ia ki tū tumu pika era: «¡Ki te hora hopeꞌa e ko ai haka ꞌou taꞌa pika!».  Kai roa he paka-paka tū tumu era.
Te nuꞌu hāpī ꞌāꞌana, i takeꞌa era i rā meꞌe, he māere rō atu ꞌai ꞌe he ꞌui ki a Ietū:  —¿Pē hē te tumu era kai roa i paka-paka rō ai?
He pāhono e Ietū:  —Te parautiꞌa, mo haka moe o kōrua i te manaꞌu ꞌi ruŋa i te ꞌAtua ꞌe ꞌina e ko ꞌaka-ꞌaka, te meꞌe o kōrua mo aŋa taꞌe nō ꞌō ko te meꞌe aŋa era e au ki te tumu pika. Mo kī o kōrua ki te maꞌuŋa nei: «Ka ꞌoi mai nā ꞌe ka rere ki roto i te vaikava», pē ira ka ai era.
ꞌE te meꞌe taꞌatoꞌa o kōrua mo no-noꞌi ꞌi roto i te pure e haka moe rō ꞌana i te manaꞌu ꞌi ruŋa i te ꞌAtua, he ravaꞌa e kōrua.
I oti era te meꞌe nei, he uru a Ietū ki roto i te Kona Haꞌamuri ꞌAtua. E hāpī nō ꞌana ꞌi roto, he haka hāhine te nuꞌu oromatuꞌa ra-rahi ꞌe te nuꞌu pūꞌoko haka tere hūrio ꞌe he ꞌui:  —¿ꞌA ꞌai i vaꞌai atu i te parau mo aŋa ōꞌou i te ŋā meꞌe ena e koe e aŋa ena?
He kī e Ietū:  —ꞌĪ a au he ꞌui takoꞌa atu: ¿ꞌA ꞌai i uŋa mai i a Iovani mo ⸤papatito⸥, o te ꞌAtua ꞌo o te taŋata? Mo pāhono mai o kōrua, he kī atu e au hai parau o ꞌai a au e aŋa nei.  He haꞌamata rā nuꞌu he tātake ki a rāua ꞌā e kī era: «Mo kī o tātou: “O te ꞌAtua i uŋa mai”, pē nei ka kī mai era: “¿He aha ia a kōrua i taꞌe haka roŋo ai i tāꞌana vānaŋa?”.
—
ꞌE, e ko tano tātou mo kī: “O te taŋata i uŋa mai”. E riꞌa-riꞌa rō ꞌana, paꞌi, a tātou ꞌi te nuꞌu; a rāua taꞌatoꞌa e manaꞌu ena a Iovani he perofeta».
He pāhono ia ki a Ietū:  —Kai ꞌite a mātou ꞌa ꞌai.  He kī e Ietū:  —ꞌIna takoꞌa ia a au e ko kī atu ꞌa ꞌai i vaꞌai mai i te parau mo aŋa i te meꞌe aŋa e au.
He ꞌui e Ietū:  —¿He aha te kōrua manaꞌu o ruŋa o te meꞌe nei? He taŋata e tahi e rua ꞌāꞌana poki, ꞌe ki te poki raꞌe i kī ai: “E haŋu, ka oho koe ꞌarīnā ka aŋa ꞌi roto i te ꞌāua vino era”.
»He pāhono e rā poki: “¡ꞌIna a au kai haŋa mo oho!”.  »I hini era he manaꞌu haka ꞌou rā poki, he eꞌa he oho.
»He kī e te matuꞌa ko tū meꞌe ꞌā ki te rua poki. He pāhono e rā poki: “Ko tano ꞌā, e oho rō a au”.  »ꞌE ꞌina rā poki kai oho.
¿Ko ai o roto i te ŋā poki era i aŋa i te meꞌe haŋa o tōꞌona matuꞌa?  —He kope raꞌe era —i pāhono ai e rā nuꞌu.  ꞌE he kī e Ietū:  —Te parautiꞌa, te ⸤nuꞌu haka ꞌauhau i te taŋata hai moni mo te rōmano⸥ ꞌe te ŋā viꞌe taiꞌo ꞌi raꞌe ka oꞌo ena ki a kōrua ki roto i te ⸤haka tere iŋa ꞌāpī o te ꞌAtua⸥.
A Iovani Papatito, paꞌi, i oho mai ai mo hāpī atu pē hē kōrua ana tano ki te mata o te ꞌAtua ꞌe ꞌina e kōrua kai haka roŋo. O te nuꞌu haka ꞌauhau i te taŋata hai moni mo te rōmano ꞌe o te ŋā viꞌe taiꞌo i haka roŋo ꞌe i haꞌatura. ꞌE, ka ai atu i takeꞌa rō e kōrua i te meꞌe taꞌatoꞌa nei, ꞌina kōrua kai huri te manaꞌu ki ruŋa i te ꞌAtua, ꞌe mo kōrua te meꞌe kī e Iovani taꞌe he parautiꞌa.
»Ka haka roŋo mai te ꞌaꞌamu haꞌaauraꞌa haka ꞌou nei: He taŋata e tahi, e ai rō ꞌana tōꞌona henua nui-nui. He ꞌoka i te vino, he puru hai ꞌāua, he aŋa i te kona mo aŋa o te ꞌava, ꞌe he haka tuꞌu i te kona ruŋa nui mo ꞌauario. I oti era he haꞌaꞌau ananake ko te nuꞌu ꞌoka kai mo aŋa e rā nuꞌu i rā henua ꞌe mo ꞌauhau ki a ia i te ꞌapa vino tano māꞌana mo te hoa henua. He haka rē ia ki rā nuꞌu, ꞌe he eꞌa he oho rō ꞌai.
»I tano era te ꞌāvaꞌe mo kato, he uŋa i tōꞌona tāvini mo kī ki tū nuꞌu ꞌoka kai era mo haka maꞌu i te ꞌapa vino tano māꞌana.
He toꞌo mai e rā nuꞌu he ꞌa-ꞌaru i tū ŋā tāvini era: he tiŋaꞌi i te kope e tahi ki te piꞌi-piꞌi, he tiŋaꞌi he haka mate i te rua, ꞌe i te toru he tamaꞌi hai māꞌea.
»He uŋa haka ꞌou e tū taŋata era ōꞌona rā henua meꞌe rahi atu tāvini. He toꞌo mai e rā nuꞌu ꞌoka kai era he tōtōā pē tū nuꞌu raꞌe era ꞌā.
»ꞌI te hopeꞌa, he uŋa i tāꞌana poki mau ꞌā, he manaꞌu e moꞌa rō e rā nuꞌu.
I takeꞌa era i rā poki, he kī e tū nuꞌu era ki a rāua ꞌā: “Ko te kope era te kope ki a ia ka topa ena te henua nei; ki tiŋaꞌi ki haka mate, ki topa ai te kona nei mo tātou”.
»He ꞌa-ꞌaru, he toꞌo ki haho mai roto i tū ꞌāua vino era ꞌe he tiŋaꞌi he haka mate.
»Iā. Ki te kōrua manaꞌu, hora era mo oho mai o te taŋata era ōꞌona te henua, ¿he aha te meꞌe ka aŋa era ki tū nuꞌu ꞌoka kai era?
He pāhono e rā nuꞌu:  —He tiŋaꞌi he haka mate i rā ŋā taparahi-taꞌata; e ko haka ꞌaroha. He vaꞌai i rā henua ki te tētahi nuꞌu ꞌoka kai, he nuꞌu e vaꞌai rō i te ꞌapa vino tano mo te hoa henua ꞌi te ꞌāvaꞌe o te kato.
He kī ia e Ietū:   —¿Kai taiꞌo ꞌana ꞌō kōrua i te meꞌe hāꞌaki ꞌi ruŋa i te Pāpaꞌi Moꞌa? Pē nei e kī ena:  “Te māꞌea taꞌe haŋa era e te nuꞌu aŋa hare  ko riro ꞌana he māꞌea matuꞌa haka noho hare.  O te ꞌAtua i aŋa pē ira,  ꞌe ki te mātou mata he meꞌe nui-nui e tahi”.
»Te meꞌe ꞌaꞌamu atu ena e au o ruŋa i te haka tere iŋa ꞌāpī o te ꞌAtua. Nā e toꞌo rō, mai i a kōrua, ꞌe he vaꞌai ki te nuꞌu aŋa i tāꞌana meꞌe haŋa ꞌe haꞌatura ki a ia.
ꞌE tū māꞌea kī atu ena e au, te kope viri a ruŋa he ꞌota-ꞌota; ꞌe mo viri o rā māꞌea ki ruŋa, he piꞌi-piꞌi tahi.
Te ŋā oromatuꞌa ra-rahi era ꞌe te nuꞌu ⸤fariseo⸥, i ŋaroꞌa era i tū ꞌaꞌamu haꞌaauraꞌa era ꞌa Ietū, he ꞌite e vānaŋa ꞌana o ruŋa i a rāua.
He haŋa mo ꞌa-ꞌaru i a Ietū ꞌe, ꞌi te riꞌa-riꞌa ꞌi te taŋata, ꞌina kai ꞌa-ꞌaru. Te taŋata, paꞌi, e manaꞌu era a Ietū he perofeta.
I tano era te mahana mo haka maꞌu i a Pauro ki ꞌĪtāria, he vaꞌai e Feto i a Pauro ꞌe i te tētahi nuꞌu puru ki te kope te ꞌīŋoa ko Hurio, he kape o te nūnaꞌa vaꞌehau e kī era O te ꞌAriki.
I eke ai a mātou ki ruŋa i te pahī e tahi ko hāhine ꞌā mo reva ki ꞌĀtia tuꞌu atu mai te kona ꞌuahu era o Ataramītio. ꞌI muri i a mātou i oho takoꞌa atu ai te taŋata e tahi te ꞌīŋoa ko Aritarako o Tētārōnika, he kona o Mātērōnia.
ꞌI te rua mahana i tuꞌu ai a mātou ki te ꞌuahu o Tīrone, he kona ꞌi ira i haꞌatiꞌa ai e Hurio i a Pauro mo oho mo uꞌi i tōꞌona nuꞌu repahoa ꞌe mo hāꞌūꞌū e rā nuꞌu ki a ia.
I reva era a mātou mai Tīrone, he oho a te taha-taha o te motu ko Tīpere mo haka pava mai te tokerau ꞌo te ai ꞌi muꞌa o mātou.
A te taha-taha o Tiritia ꞌe o Panafiria i haka vari i oho ai a mātou, ꞌe he tomo ki Mira, he kona e tahi o Rītia.
ꞌI ira i takeꞌa ai e te kape o te vaꞌehau i te pahī o Arehantāria he oho ki ꞌĪtāria, ꞌe he haka eke i a mātou ki ruŋa.
Ko rahi ꞌā te mahana koraꞌiti nō a mātou e oho era ꞌi te ai o te tokerau ꞌi muꞌa, ꞌe, aŋa riꞌa-riꞌa i vari ai ki muꞌa o te kona era ko Niro. ꞌI te ai ko te noho iŋa mai ꞌana te tokerau ꞌi muꞌa, he vari a mātou a muꞌa o Taramona ꞌe he haka vari tahi i te motu era ko Kereta.
ꞌI te pūai o te tokerau he oho a mātou a te taha-taha ꞌā ꞌātā ka tuꞌu rō ki te kona e tahi te ꞌīŋoa ko ꞌUahu Riva-riva hāhine ki Rātea.
ꞌI te taꞌe hōrou o tū pahī era ꞌi te tokerau puhi mai mai muꞌa, ꞌe ꞌi te hāhine o te toŋa, ko taꞌe au ꞌā tū ara era o mātou mo oho nō a roto i te vaikava. ꞌO ira i kī ai e Pauro ki te nuꞌu taꞌatoꞌa o ruŋa i te pahī:
«E kuā hoa, te ara nei o tātou rake-rake ka oho ena. He emu te pahī ꞌe te meꞌe taꞌatoꞌa nei o ruŋa, ꞌe korohaŋa ꞌātā he mā-mate a tātou».
Kai haka roŋo te kape o te vaꞌehau ki a Pauro. Ki te taŋata maꞌu i te huira ꞌe ki te taŋata era ōꞌona te pahī i haka roŋo ai.
ꞌI te taꞌe au o te ꞌuahu o rā kona mo noho o te pahī ꞌi te toŋa, te rahi raꞌa o te nuꞌu o ruŋa he manaꞌu i hau ꞌi te riva mo uꞌi i te rāveꞌa mo reva mai ira ki Fēnise, he ꞌuahu haka ꞌou e tahi o Kereta e pava rō ꞌā i te tokerau mo noho ꞌi ira ꞌi rā ŋā ꞌāvaꞌe.
ꞌI te puhi mai o te tokerau koraꞌiti nō mai te pāꞌiŋa era o Ehipto, he manaꞌu ananake mo oho nō ꞌi tū ara era ki Fēnise. He reva ia te pahī he oho a te taha-taha ꞌā o Kereta.
Kai roa i puhi mai ai te tokerau pūai pa he tokerau era ko te Pakakina he tiŋaꞌi i te pahī,
ꞌe he puhia he oho. ꞌI te taꞌe ravaꞌa e mātou mo haka tī-tika i te pōihu-ihu a roto i te tokerau, he haka rē i te pahī ki te tokerau.
A tuꞌa o te motu ꞌiti-ꞌiti e tahi te ꞌīŋoa ko Kāura a mātou i vari ai i puhia ꞌi te tokerau. ꞌI rā kona, ꞌi te rehe ꞌiti o te tokerau, aŋa riꞌa-riꞌa i ravaꞌa i haka eke mai ai i te vaka ꞌiti-ꞌiti o te pahī.
I oti era te haka eke mai i te vaka, he toꞌo mai he here-here i te pahī hai taura mo haka hio-hio. ꞌE, ꞌi te riꞌa-riꞌa ꞌo maꞌu-maꞌu te pahī ꞌi te kona o vāeŋa o te vaikava te ꞌīŋoa ko Tirite, he kona taka-taka o te ꞌone ꞌi te ꞌau ꞌe ꞌi te vave, he hoa hai meꞌe mo ꞌaka e raŋa-raŋa rō ꞌā mo haka rehe i te tere o te pahī e puhia era ꞌe ꞌai ka haka rē ki te tokerau.
ꞌI te rua mahana, ko te pūai iŋa ꞌā tū tokerau era, ꞌe he haꞌamata he hoa-hoa i te meꞌe tari o ruŋa i te pahī.
ꞌI te toru mahana, he hoa-hoa takoꞌa i te meꞌe o te pahī.
ꞌI te rahi o te mahana o te taꞌe takeꞌa mai o te raꞌā ꞌe o te hetuꞌu, ꞌe ꞌi te pūai o te tokerau e hetu atu era, he manaꞌu mātou e ko eꞌa mai tū ꞌati era.
ꞌI te rahi o te mahana o te taꞌe kai, he māroa a Pauro ꞌi vāeŋa o te taꞌatoꞌa he kī:  «E kuā hoa ē, ꞌāhani a kōrua i haka roŋo mai mo taꞌe eꞌa o tātou mai Kereta, e ko topa mai te ꞌati nei.
ꞌE, hora nei, ꞌina kōrua ko riꞌa-riꞌa. Te pahī nei e emu rō, ꞌe, ka ai atu pē ira, e ko mate e tahi o kōrua.
Te ꞌAtua, kope ki a ia a au e aŋa nei ꞌe ꞌāꞌana a au, i uŋa mai i te merahi e tahi ꞌi ꞌaŋapō
mo kī mai: “ꞌIna koe ko riꞌa-riꞌa, e Pauro ē. E ko taꞌe tuꞌu koe ki muꞌa o te ꞌariki rōmano. Hai koe te ꞌAtua ka haka ora ena i te nuꞌu taꞌatoꞌa o ruŋa i te pahī nei”.
ꞌO ira, e kuā hoa ē, ꞌina kōrua ko riꞌa-riꞌa. A au e haka moe rō ꞌā i tōꞌoku manaꞌu ꞌi ruŋa i te ꞌAtua ꞌe ko ꞌite riva-riva ꞌana e au: te meꞌe nei ka hopeꞌa ena pa he meꞌe kī mau mai era ꞌā e te merahi.
ꞌE, nā a tātou he maꞌu-maꞌu ꞌi te motu e tahi».
ꞌI te pō o te hoꞌe ꞌahuru mā maha mahana mai te haꞌamata iŋa o tū ꞌati era i topa ai a mātou, i puhia ꞌi te tokerau, ꞌi roto i te vaikava ko Atiriatiko. Pe te ꞌahuru mā piti o te pō he aŋi-aŋi e te mataroa ko hāhine ꞌā a mātou ki te henua.
He hāhaŋa i te parera o te vai, e piti ꞌahuru māroa. Pe muꞌa ꞌiti i hāhaŋa haka ꞌou ai, e hoꞌe ꞌahuru mā pae.
ꞌI te riꞌa-riꞌa ꞌo hetu te pahī ki te māꞌea, he hoa e hā ꞌaka a tuꞌa, ꞌe te manaꞌu mau nō he hōrou he ꞌōtea.
Te mataroa ko haŋa ꞌana mo tē-tere mai ruŋa i te pahī. He toꞌo mai ia i te vaka, he haꞌamata he haka topa, i haka tuꞌu pa he meꞌe: e hoa ꞌā a rāua i te ꞌaka o muꞌa o te pahī.
He kī e Pauro ki tū kape era ko Hurio ꞌe ki tāꞌana vaꞌehau: «Mo taꞌe noho mai o te nuꞌu era ꞌi ruŋa i te pahī, e ko ora a kōrua».
He hore ia e tū ŋā vaꞌehau era i te taura o te vaka ꞌe he haka rē mo viri ki roto i te vai.
ꞌI te popohaŋa, he ani e Pauro ki te taꞌatoꞌa mo kai, ꞌe he kī: «Ka rua tāpati o te taꞌe kai o kōrua ꞌi te tiaki iŋa mo uꞌi he aha te meꞌe ka topa ena.
He ani atu a au: ka ka-kai kōrua i te haraoa nei ki ai ai te kōrua haŋu. ꞌIna e tahi o tātou mo taꞌe tomo riva-riva ki ꞌuta».
I kī era i te meꞌe nei, he toꞌo a Pauro i te haraoa ki tōꞌona rima, he māuru-uru ki te ꞌAtua ꞌi muꞌa o tū nuꞌu taꞌatoꞌa era, he mo-more ꞌe he haꞌamata he kai.
He kore ia te riꞌa-riꞌa o rā nuꞌu ꞌe he haꞌamata he kai takoꞌa.
A mātou ꞌi ruŋa i tū pahī era e piti hānere hitu ꞌahuru mā ono taŋata.
I mākona tahi era mātou, he hoa i te tariko topa ki roto i te vaikava mo haka rehe i te paŋahaꞌa o te pahī.
I ꞌōtea era he takeꞌa e te mataroa i te henua taꞌe ꞌite e rāua. He takeꞌa takoꞌa i te haŋa ꞌone, ꞌe he uꞌi i te rāveꞌa mo haka hāhine i te pahī ki ira.
He hore i te taura o tū ŋā ꞌaka era ꞌe he hoa ꞌi rā kona. He haka rehe-rehe i te taura here o te huira mo haka tika i te pahī ꞌe he haro i te kahu o muꞌa. He haꞌamata tū pahī era he hāhine ki ꞌuta.
He maꞌu-maꞌu ia te pōihu-ihu ꞌi te kona taka-taka o te ꞌone ꞌi te ꞌau ꞌe ꞌi te vave, ꞌe kai makenu haka ꞌou; he tuꞌa i haꞌamata i ha-hati ꞌi te vave.
ꞌO tē-tere te nuꞌu puru, he haŋa te vaꞌehau mo tiŋaꞌi mo haka mate.
ꞌE, ꞌi te taꞌe haŋa o te kape o te vaꞌehau mo mate o Pauro, kai haꞌatiꞌa. He kī: te nuꞌu ꞌite i te kau ka rere ki roto i te vai ka kau ki ꞌuta,
ꞌe te tētahi ka uꞌi te rāveꞌa mo oho atu a ruŋa i te miro ꞌo a ruŋa i te pārehe-rehe pahī. Pē ira a mātou i tuꞌu ai ki ꞌuta e ora tahi nō ꞌā.
E tahi mahana e noho nō ꞌā a Ietū ꞌi te taha-taha o te vai ko Henetareta, he ŋaroꞌa ko pi-piri ꞌā a ia ꞌi te rahi o te taŋata oho mo haka roŋo i te ⸤roŋo riva-riva o te ꞌAtua⸥.
He takeꞌa ia e Ietū e rua vaka ko tomo ꞌā ki ꞌuta. Te nuꞌu hī ika o rā ŋā vaka ko topa ꞌana mo tata i te rāua kūpeŋa.
He turu a Ietū he eke ki ruŋa i te vaka o Tīmona ꞌe he kī mo haka ꞌava-ꞌava ꞌiti-ꞌiti mai te taha-taha. He noho ꞌe mai ruŋa i haꞌamata i hāpī ai i te taŋata.
I oti era te vānaŋa, he kī ki a Tīmona:  —Ka maꞌu te vaka ki te kona parera ꞌe ꞌai ka haka topa rō te kōrua kūpeŋa.
He pāhono e Tīmona:  —E te Maꞌori, i aŋa nō mai a mātou i te aŋa ena ꞌi ꞌaŋapō ka ꞌōtea rō ꞌe ꞌina e tahi ika i ravaꞌa mai. ꞌE, ꞌo te ai nō ꞌāꞌau i kī mai, ka haka topa haka ꞌou nei a mātou i te kūpeŋa.
I haka topa era i te kūpeŋa, ka ꞌī ka ꞌī te ika i oꞌo ai. I haro mai era he haꞌamata he mō-more ꞌi te rahi.
He rapu ki te nuꞌu o ruŋa i te rua vaka mo oho mo hāꞌūꞌū. I puā era he haꞌaꞌī i rā ŋā vaka hai ika ki te ꞌī, ꞌātā ka oho rō mo emu.
I takeꞌa era e Tīmona, kī takoꞌa ko Pētero, i tū meꞌe era, he tū-turi ꞌi muꞌa o Ietū he kī:  —¡E Ietū, ka oho koe mai muri i a au; he taŋata hara a au!
A Tīmona ananake ko te nuꞌu taꞌatoꞌa o muri i a ia ko riꞌa-riꞌa atu ꞌana o ruŋa i te rahi o tū ika ravaꞌa era.
Pē ira ꞌana a ⸤Tanatiako⸥ ararua ko ⸤Iovani⸥, poki ꞌa Tevereo, he nuꞌu aŋa takoꞌa ananake ko kuā Tīmona. He kī ia e Ietū ki a Tīmona:  —ꞌIna koe ko riꞌa-riꞌa; mai te hora nei pe muꞌa he hī taŋata mo te ꞌAtua taꞌa aŋa.
I oho era he hoki ananake ki ruŋa i te henua, he haro i tū ŋā vaka era ki ꞌuta, he haka rē tahi i te rāua meꞌe ꞌe he oho rō ꞌai ꞌi muri i a Ietū.
ꞌI te kona e tahi a Ietū, he tuꞌu te taŋata māui-ui ꞌi te rēpera. I takeꞌa era i a Ietū, he tū-turi he haka puā i tōꞌona tira ki ruŋa i te ꞌōꞌone he ani:  —E Ietū ē, mo haŋa ōꞌou, i a koe te ora o tōꞌoku māui-ui nei.
He haka puā ia e Ietū i tōꞌona rima koia ko kī:  —Ko tano ꞌā. Ko ora ꞌā a koe.  ꞌI tū hora mau era ꞌā he ora rō ꞌai tū māui-ui era.
He kī e Ietū:  —ꞌIna koe ko ꞌaꞌamu i te meꞌe ena e tahi kope. Te meꞌe nō, ka oho ka haka takeꞌa i a koe ki te ⸤oromatuꞌa⸥. E maꞌu te meꞌe mo tūtia haka ꞌite mai era e ⸤Mōtē⸥ mo tuꞌu ⸤haka maꞌitaki⸥ mo ꞌite e te oromatuꞌa ꞌe pē ira takoꞌa ꞌana e te taŋata ko ora ꞌā tuꞌu māui-ui.
Pe te ꞌata hau nō te vānaŋa o ruŋa o Ietū e ŋaroꞌa era e te taŋata, ꞌe he ꞌata rahi te nuꞌu e taka-taka era mo haka roŋo i tāꞌana vānaŋa ꞌe mo haka ora e ia i te rāua māui-ui.
ꞌE a Ietū e haka tapa rō ꞌā i a ia a te kona ꞌina he taŋata mo pure ōꞌona.
E tahi mahana e hāpī ꞌā a Ietū i te nuꞌu. ꞌE, ꞌi te hare ꞌi ira a ia, e no-noho rō ꞌā tētahi ⸤fariseo⸥ ꞌe tētahi ⸤maꞌori o te haka tere hūrio⸥ tuꞌu mai te kona taꞌatoꞌa o Karirea, o Hūrea ꞌe o Hērutarema. Te pūai o te ꞌAtua ꞌi ruŋa i a Ietū mo haka ora i te māui-ui.
He tuꞌu ia te ŋāŋata e tupa rō ꞌana i te raŋo ꞌi ruŋa te taŋata hakari taꞌe makenu. Te haŋa ananake mo maꞌu i rā taŋata ki muꞌa i a Ietū ꞌi roto i te hare,
ꞌe, ꞌi te rahi o te taŋata, ꞌina he ravaꞌa mo uru. ꞌO ira i eke ai ki ruŋa o te hare, he mātaki e tahi kona, he haka topa i tū māui-ui era ꞌi ruŋa i te raŋo a vāeŋa o te taŋata ki muꞌa o Ietū.
I takeꞌa era e Ietū i te rahi o te rāua haka moe iŋa i te manaꞌu ꞌi ruŋa i a ia mo te ora o tū taŋata era, he kī ki tū māui-ui era: «E hoa, ko haka kore ꞌā tuꞌu hara».
He haꞌamata ia te nuꞌu maꞌori o te haka tere hūrio ꞌe te fariseo he manaꞌu: «¿Ko ai a ia mo kī i te vānaŋa taꞌe tano mo te ꞌAtua? He ꞌAtua mau nō te meꞌe haka kore i te hara».
He aŋi-aŋi e Ietū i te meꞌe manaꞌu e rāua ꞌe he ꞌui: «¿He aha a kōrua e manaꞌu ena pē nā?
Ki a kōrua, ¿ꞌata aŋarahi mo haka kore i te hara ki te haka ora i te māui-ui? ¿Taꞌe ꞌō hai parau nō o te ꞌAtua te ŋā meꞌe nei e aŋa ena?
ꞌE, ꞌī a au he haka takeꞌa atu: i a au i te ⸤Poki o te taŋata⸥ te parau ꞌi te ao nei mo haka kore i te hara».  He kī haka ꞌou ia ki tū taŋata māui-ui era: «Ki a koe a au e kī atu ena, ka eꞌa ki ruŋa, ka maꞌu tuꞌu raŋo ꞌe ꞌai ka oho rō ki tuꞌu hare».
ꞌI tū hora ꞌā he eꞌa ki ruŋa tū taŋata hakari taꞌe makenu era ꞌi muꞌa o te nuꞌu taꞌatoꞌa. He maꞌu ia i tōꞌona raŋo ꞌe koia ko haꞌahana-hana ki te ꞌAtua he oho ki tōꞌona hare.
He māere te nuꞌu taꞌatoꞌa o rā kona koia ko riꞌa-riꞌa; he haꞌahana-hana ki te ꞌAtua ꞌe he kī: «¡ꞌI ꞌaŋarīnā i takeꞌa ai e tātou i te meꞌe hopeꞌa o te nui-nui!».
I oti era te meꞌe nei, he eꞌa a Ietū he oho mai tū kona era. He takeꞌa i te taŋata e tahi e haka ꞌauhau ꞌana i te nuꞌu hai moni mo te rōmano te ꞌīŋoa ko Rēvī. Te taŋata nei e noho rō ꞌana ꞌi muri i tōꞌona ꞌamuramaꞌa aŋa. He kī e Ietū: «Ka oho mai koe mo taŋata hāpī ꞌāꞌaku».
He eꞌa ia a Rēvī ki ruŋa, he haka rē i te meꞌe taꞌatoꞌa ꞌe he oho ꞌi muri i a Ietū.
I oho era he aŋa e Rēvī i te ŋoŋoro nui-nui mā Ietū ꞌi tōꞌona hare. Meꞌe rahi taŋata haka ꞌauhau i te nuꞌu hai moni mo te rōmano koia ko te tētahi atu nuꞌu e noho rō ꞌana ꞌi ruŋa i te ꞌamuramaꞌa ananake ko kuā Ietū.
Te fariseo ꞌe te maꞌori o te haka tere hūrio he haꞌamata he hēŋuꞌi-ŋuꞌi ꞌe he kī ki te nuꞌu hāpī ꞌa Ietū:  —¿He aha a kōrua e kai ꞌe e unu ena ꞌi muri i te ⸤nuꞌu haka ꞌauhau i te taŋata hai moni mo te rōmano⸥ ꞌe ꞌi muri i te tētahi nuꞌu hara?
He kī e Ietū:  —Taꞌe mo te nuꞌu taꞌe māui-ui te taote, mo te nuꞌu māui-ui.
A au i oho mai ai taꞌe ki te nuꞌu taꞌe hara; ki te nuꞌu hara a au i oho mai ai mo haka huri i te manaꞌu ki te ꞌAtua.
He kī ia ki a Ietū:  —Te nuꞌu hāpī ꞌa Iovani ꞌe o te fariseo nuꞌu rava tapu i te kai ꞌe rava pure, ꞌe taꞌa nuꞌu hāpī he kai ꞌe he unu nō te aŋa, ꞌina he tapu.
He pāhono e Ietū:  —¿Ka kī ꞌō e tano rō ꞌā a kōrua mo kī ki te nuꞌu ꞌi te ŋoŋoro hāipo-ipo: «Ka tapu te kai», ka ai atu ꞌi muri i a rāua te kope ōꞌona te hāipo-ipo?
ꞌĪ a au he kī atu: e tuꞌu rō te mahana he toꞌo i rā taŋata hāipo-ipo era mai muri i a rāua; ki tano rā mahana, ka tapu iho era.
He ꞌaꞌamu ia e Ietū i te ꞌaꞌamu haꞌaauraꞌa nei:  «ꞌIna he nuꞌu hore i te vata ꞌāpī mo hono i te kahu rūꞌau. Mo aŋa pē ira, he rake-rake te vata, ꞌe te tapa ꞌāpī era e ko tano ꞌi ruŋa i te kahu rūꞌau.
»ꞌE ꞌina takoꞌa he huri i te ꞌava ꞌāpī ki roto i te ipu kiri tuai, ꞌo paihi te ipu ꞌi te ꞌava ꞌāpī. He māuꞌa ia te ipu ꞌe pē ira ꞌā te ꞌava.
ꞌO ira te ꞌava ꞌāpī e haꞌaꞌī ki roto i te ipu kiri ꞌāpī.
»ꞌIna he nuꞌu unu i te ꞌava tuai mo haŋa haka ꞌou mo unu i te ꞌava ꞌāpī. Pē nei, paꞌi, e kī ena: “I hau rō atu te ꞌava tuai ꞌi te nene ki te ꞌava ꞌāpī”».
»Ka haka rē te kōrua kī i te hape o te rua, ꞌo kī atu e te ꞌAtua i te kōrua hape. Taꞌe, paꞌi, i a kōrua te parau mo ture.
Pa he ture iŋa o kōrua i te rua, pē ira ꞌā te ꞌAtua ka ture atu ena i a kōrua. Pa he pūai o te kōrua kī iŋa i te hape o te rua, pē ira ꞌā te pūai ka kī atu ena e te ꞌAtua i te kōrua hape.
»¿He aha koe e uꞌi ena i te pua mauku o roto i te mata o tuꞌu taina, ꞌe ꞌina koe he uꞌi i te pou o roto i tuꞌu mata?
ꞌE, mo ai ꞌi roto i tuꞌu mata e tahi pou, ¿pē hē ia koe ana kī ki tuꞌu taina: “Ka haka rē ki toꞌo atu i te pua mauku mai roto i tuꞌu mata”?
¡E te kope riva a te haho ē! Ka kume ꞌi raꞌe te pou o roto i tuꞌu mata, ki takeꞌa riva-riva iho ai e koe mo kume i te pua mauku mai te mata o tuꞌu taina.
»ꞌIna kōrua ko hāpī ko oho i te vānaŋa moꞌa o te ꞌAtua ki te nuꞌu te rāua aŋa nō he taꞌe haŋa mo haka roŋo ki rā vānaŋa. A rāua pa he paiheŋa taehae ꞌā, ka hoa atu hai meꞌe hauhaꞌa, e ŋau nō atu i a kōrua. A rāua takoꞌa pa he oru ꞌā, ka hoa atu hai meꞌe hauhaꞌa pa he poe, e rei-rei nō.
»E no-noꞌi ki te ꞌAtua, he vaꞌai atu; e kimi, he haka takeꞌa atu; e pātōtō te ꞌōpani, he mātaki atu.
Ki te kope no-noꞌi, paꞌi, he vaꞌai; ki te kope kimi, he haka takeꞌa; ꞌe ki te kope pātōtō, he mātaki ki a ia.
»¿Ko ai o kōrua mo vaꞌai tāꞌue hai māꞌea ki tāꞌana poki ana no-noꞌi atu hai haraoa;
ꞌo hai kōreha veneno ana no-noꞌi atu hai ika?
»Mo ai ko ꞌite ꞌana a kōrua mo vaꞌai i te meꞌe riva-riva ki te kōrua ŋā poki, ka ai atu kōrua he nuꞌu hara, ¿e ko taꞌe vaꞌai hō e te Matuꞌa o te raŋi hai meꞌe riva-riva ki te nuꞌu no-noꞌi ki a ia?
»E aŋa kōrua ki te rua i te meꞌe haŋa e kōrua mo aŋa atu e te rua. Ko te meꞌe nei te hāpī mau o te meꞌe pāpaꞌi e Mōtē ꞌe e te perofeta.
»E uru kōrua a roto i te ꞌōpani vako-vako. Te ꞌōpani uru ki te pōꞌauahi e ꞌaꞌano rō ꞌana ꞌe te ara oho ki ira e nui-nui rō ꞌā, ꞌe e rahi rō ꞌana te taŋata uru ꞌe haꞌere a rā ara.
ꞌE, te ꞌōpani mo uru ki te ara o te ora ꞌina he hopeꞌa raꞌa e vako-vako rō ꞌā ꞌe aŋa riꞌa-riꞌa te haꞌere te oho a roto, ꞌe nuꞌu taꞌe rahi te nuꞌu oꞌo ki ira.
»E uꞌi kōrua e te nuꞌu reo-reo haka tuꞌu i a rāua pa he nuꞌu vānaŋa hai ꞌīŋoa o te ꞌAtua. E oho atu ena pa he māmoe, ꞌe te roto pa he paiheŋa taehae ꞌā.
E aŋi-aŋi nō e kōrua ko ai a rāua hai meꞌe aŋa. Te vino, paꞌi, ꞌe te pika ꞌina he kato mai ruŋa i te tumu pū-pū.
Te tumu riva-riva he meꞌe riva-riva te meꞌe hua mo kai, ꞌe te tumu rake-rake he meꞌe rake-rake.
ꞌIna he tumu riva-riva hua o te meꞌe rake-rake, ꞌe ꞌina he tumu rake-rake hua o te meꞌe riva-riva.
Taꞌatoꞌa tumu hua o te meꞌe rake-rake, he paꞌo he hoa ki roto i te ahi.
Pē ira ka aŋi-aŋi ena e kōrua ko ai mau a rāua, hai meꞌe aŋa e rāua.
»Taꞌe taꞌatoꞌa nuꞌu kī mai: “E tōꞌoku Pūꞌoko Haka Tere ē”, mo oꞌo ki roto i te haka tere iŋa ꞌāpī o tōꞌoku Matuꞌa ꞌi te raŋi; te nuꞌu mau nō mo oꞌo he nuꞌu aŋa i tāꞌana meꞌe haŋa.
ꞌI te mahana o tāꞌana ture hopeꞌa, nuꞌu rahi te nuꞌu ka kī mai ena: “E te mātou Pūꞌoko Haka Tere ē, i haka ꞌite i oho rō mātou hai ꞌīŋoa ōꞌou i te vānaŋa haka ꞌite mai e te ꞌAtua, i haka eꞌa rō i te tātane mai roto i te taŋata ꞌe i aŋa takoꞌa rō meꞌe rahi nō atu mana hai ꞌīŋoa ōꞌou”.
ꞌI rā hora ka pāhono ena e au: “Kai māhani a au i a kōrua. ¡Ka haka tapa mai muri i a au, e te nuꞌu aŋa i te meꞌe taꞌe tano ē!”.
»Te nuꞌu haka roŋo ꞌe aŋa i tāꞌaku meꞌe kī pa he taŋata manaꞌu riva-riva aŋa i tōꞌona hare ꞌi ruŋa i te kona hio-hio.
He hoa te ꞌua, he rahi he oho te vai o roto i te rio, he hetu ki rā hare ꞌe he puhi pūai te tokerau a ruŋa, ꞌe ꞌina kai marere ꞌi te aŋa ꞌi te kona hio-hio.
»ꞌE te nuꞌu ŋaroꞌa ꞌe taꞌe haꞌatura ki tāꞌaku meꞌe kī pa he taŋata maꞌa-maꞌa aŋa i tōꞌona hare ꞌi ruŋa i te ꞌone.
He hoa te ꞌua, he rahi he oho te vai o roto i te rio, he hetu ki rā hare ꞌe he puhi pūai te tokerau a ruŋa, ꞌe he marere tahi rā hare. ¡He ꞌati nui-nui e tahi!».
I oti era ꞌa Ietū te vānaŋa, he māere tahi te nuꞌu ꞌi te huru o te hāpī iŋa ōꞌona;
e hāpī era pa he taŋata i a ia mau ꞌā te parau, taꞌe ꞌō pa he ⸤maꞌori o te haka tere hūrio⸥.
Pa he taŋata haka moe au i te manaꞌu ꞌi ruŋa i a Ietū Kiritō, he parautiꞌa tāꞌaku meꞌe nei ka kī atu ena, taꞌe he reo-reo. O te ⸤Vārua Maitai⸥ te ꞌata haka aŋi-aŋi mai he parautiꞌa mau ꞌā tōꞌoku manaꞌu:
ka pō ka ꞌōtea e maꞌu nei a au i te māui-ui ꞌi roto i tōꞌoku māhatu
mo tōꞌoku taina he itaraera. ꞌĀhani hai vaꞌai ōꞌoku i a au mo haka ūtuꞌa e te ꞌAtua, ꞌe hai haꞌataꞌa ōꞌoku i a au mai te ⸤Kiritō⸥ he riva a au mo hāꞌūꞌū ki a rāua mo ⸤haka moe i te manaꞌu⸥ ꞌi ruŋa i a Ietū, ko meꞌe era ꞌana e au.
A rāua, paꞌi, he hakaara takoꞌa o Hākovo, kī takoꞌa ko ⸤Itaraera⸥. I haꞌataꞌa takoꞌa rō, paꞌi, i a rāua e te ꞌAtua mo ŋā poki ꞌāꞌana. Ki a rāua i haka takeꞌa ai i te ꞌana-ꞌana o tōꞌona pūai, ꞌe i haka ꞌite ai e haꞌamaitai rō. Ki a rāua takoꞌa i vaꞌai ai i te ⸤haka tere iŋa ꞌa Mōtē⸥, ꞌe pē ira ꞌā i te rāveꞌa pē hē ana moꞌa ꞌe ana haꞌamuri ki te ꞌAtua, ꞌe i te hōrea mo rāua.
Ko rāua te hakaara o te tātou tupuna, ꞌe mai i a rāua i poreko ai te Kiritō. A ia, paꞌi, he ꞌAtua o te meꞌe taꞌatoꞌa ꞌe ki a ia ana haꞌahana-hana ꞌātā ki te hopeꞌa raꞌa. ⸤ꞌĀmene⸥.
Ka ai atu meꞌe rahi nō atu nuꞌu ⸤hūrio⸥ i taꞌe haŋa ki te Kiritō, e ko tano a tātou mo kī ꞌina kai haka tano te ꞌAtua i te hōrea kī era ki a rāua. Tāꞌaku kī: taꞌe taꞌatoꞌa hakaara o Itaraera, te auraꞌa, o Hākovo, he itaraera parautiꞌa.
ꞌE taꞌe taꞌatoꞌa hakaara o ꞌAparahama he ŋā poki parautiꞌa ꞌāꞌana ki te mata o te ꞌAtua. Ko kī era ꞌana, paꞌi, e ia: «Te hakaara parautiꞌa ōꞌou mai i a Itaꞌata ka eꞌa ena».
Pē ira ꞌana te ŋā poki o te ꞌAtua. Taꞌe taꞌatoꞌa taŋata he ŋā poki parautiꞌa ꞌāꞌana. Te ŋā poki parautiꞌa mau o te ꞌAtua he ŋā poki poreko mai tāꞌana hōrea, he nuꞌu haka moe i te manaꞌu ꞌi ruŋa i te meꞌe hōrea e ia, pa he poreko iŋa o Itaꞌata he haka moe o ⸤ꞌAparahama⸥ i tōꞌona manaꞌu ꞌi ruŋa i te hōrea kī e te ꞌAtua.
Pē nei, paꞌi, i hōrea ai e te ꞌAtua ki a ꞌAparahama: «Matahiti ena, ꞌe ꞌi roto i te ŋā ꞌāvaꞌe nei ꞌā, ka hoki mai nei au, ko poreko ꞌana te poki o kōrua ko Tara».
ꞌE taꞌe hai haꞌaauraꞌa nō nei o ꞌAparahama e takeꞌa ena pē hē te ꞌAtua e haꞌataꞌa ena i tāꞌana nuꞌu. Te hauā poreko era ꞌa Rēveka⁠ mai te tātou tupuna ko Itaꞌata i haka ara mai ai.
ꞌE, ꞌi te hora kai poreko ꞌana rā ŋā poki ꞌe kai aŋa ꞌā i te meꞌe tano ꞌe i te meꞌe taꞌe tano, i haka ꞌite rō ai e te ꞌAtua ki a Rēveka pē nei ē: «Te ꞌatariki e tāvini rō ki te haŋupotu», he haka tano iŋa ki te meꞌe hāꞌaki ꞌi ruŋa i te ⸤Pāpaꞌi Moꞌa⸥ pē nei ē: «I haŋa rahi rō a au ki a ⸤Hākovo⸥ ꞌe i taꞌe haŋa rō a au ki a ⸤Etaū⸥». Hai meꞌe nei e ꞌite nei e tātou e ai rō ꞌana te parau o te ꞌAtua mo haꞌataꞌa i te taŋata māꞌana tano ki tāꞌana meꞌe manaꞌu mo aŋa ꞌe ꞌina he tapa atu i te meꞌe aŋa e rāua.
—
—.
I ai ena pē ira, ¿ka kī ꞌō e aŋa ꞌana te ꞌAtua i te meꞌe taꞌe tano? ¡Taꞌe pē ira!
Te ꞌAtua i haka ꞌite rō ki a Mōtē pē nei ē: «E hāꞌūꞌū rō a au i te nuꞌu haŋa e au mo hāꞌūꞌū, ꞌe e haka ꞌaroha rō a au i te nuꞌu haŋa e au mo haka ꞌaroha».
Te auraꞌa: taꞌe hai haŋa ꞌo hai meꞌe aŋa e te taŋata e haꞌataꞌa ena e te ꞌAtua i te taŋata māꞌana, hai haŋa mau ꞌā ōꞌona.
ꞌI ruŋa i te Pāpaꞌi Moꞌa i kī ai te ꞌAtua ki te ꞌariki o Ehipto: «I haka ꞌariki ai a au i a koe mo haka takeꞌa ōꞌoku ꞌi ruŋa i a koe i tōꞌoku pūai ꞌe mo haka takeꞌa ki te taŋata taꞌatoꞌa ko ai a au».
Hai meꞌe nei e ꞌite ena e tātou: te nuꞌu haŋa e te ꞌAtua mo haka ꞌaroha, he haka ꞌaroha, ꞌe te nuꞌu haŋa mo haka hio-hio i te manaꞌu, he haka hio-hio e ia i te manaꞌu.
Mo ai pē ira, ¿he aha ia te ꞌAtua e riri ena ꞌi te hape o te taŋata? ꞌIna, paꞌi, e tahi kope mo huri i te meꞌe haŋa o te ꞌAtua.
ꞌE, ¿ko ai a tātou te taŋata mo ꞌui iŋa ki te ꞌAtua o ruŋa i te meꞌe haŋa ꞌe aŋa e ia? ¿Ka kī ꞌō e tano rō mo kī e te pani aŋa hai ꞌōꞌone ki te kope aŋa i a ia pē nei ē: «¿He aha koe i aŋa mai ai i a au pē nei?»?
Te kope aŋa meꞌe hai ꞌōꞌone i a ia te parau mo aŋa i tāꞌana meꞌe nō era ꞌāꞌana i haŋa, ꞌe mai te ꞌapa ꞌōꞌone mau nō e tahi e tano nō mo aŋa e tahi pani riva-riva mo te mahana ŋoŋoro ꞌe i te pani haka ꞌou e tahi mo te tētahi mahana.
Pē ira takoꞌa, i te ꞌAtua te parau mo aŋa i tāꞌana meꞌe i haŋa. I haŋa rō mo haka takeꞌa i tōꞌona riri ꞌe i tōꞌona pūai ki te taŋata. ꞌE, ka ai atu pē ira, i haꞌaoromaꞌi nō hai haumārū i te nuꞌu haka riri i a ia, he nuꞌu e tano mau rō ꞌā mo haka ūtuꞌa.
I haŋa takoꞌa rō mo haka takeꞌa i te nui-nui o tōꞌona riva rahi ꞌi ruŋa i a tātou, he nuꞌu e haka ꞌaroha rō ꞌana e ia. ꞌE, ko haka riva-riva era ꞌā e te ꞌAtua mo ai o tātou pe muꞌa ka oho ena ꞌi roto i tōꞌona nui-nui, te auraꞌa, mo ai takoꞌa i a tātou te huru riva ōꞌona.
A tātou taꞌatoꞌa, paꞌi, he nuꞌu haꞌataꞌa māꞌana ka hūrio ꞌe ka taꞌe hūrio.
Pa he kī iŋa ꞌi ruŋa i te puka pāpaꞌi e te perofeta era ko ꞌŌtea:  «Ki te nuꞌu era taꞌe he nuꞌu ꞌāꞌaku ka kī ena e au he nuꞌu ꞌāꞌaku.  ꞌE ki te kope taꞌe haŋa era e au, ka kī ena: “E haŋarahi ꞌāꞌaku ē”.
ꞌE ꞌi te kona kī mau era ꞌā: “Taꞌe kōrua he taŋata ꞌāꞌaku”,  ka kī ena: “He ŋā poki o te ꞌAtua ora a kōrua”».
ꞌE i kī rō e te perofeta era ko ꞌItaia o ruŋa i te itaraera:  «Ka ai atu pa he rahi o te ꞌone o te vaikava te hakaara o Itaraera, te auraꞌa, o Hākovo,  nuꞌu taꞌe rahi te nuꞌu ka eꞌa ena mai roto i te ūtuꞌa o te hara.
E ko roa, paꞌi, te ꞌAtua  he haka tano i tāꞌana meꞌe taꞌatoꞌa kī mo aŋa ꞌi ruŋa i te henua».
Pa he kī iŋa takoꞌa e ꞌItaia ꞌi muꞌa ꞌā:  «ꞌĀhani i taꞌe haka rē mai hai hakaara e te ꞌAtua, i a ia te pūai taꞌatoꞌa,  hora nei ko ŋaro tahi era ꞌana a tātou  pa he nuꞌu o ⸤Tōroma⸥ ꞌe o ⸤Kōmora⸥».
¿He aha ia te tātou meꞌe mo kī o ruŋa i te ŋā meꞌe taꞌatoꞌa nei? Hai haka moe i te manaꞌu ꞌi ruŋa i a Ietū, te ꞌAtua i haka tano ai ki tōꞌona mata i te nuꞌu taꞌe he hūrio, nuꞌu taꞌe kimi i te rāveꞌa mo tano o rāua ki tōꞌona mata.
ꞌE te nuꞌu hūrio uꞌi i te rāveꞌa mo tano o rāua ki te mata o te ꞌAtua hai haꞌatura ki te haka tere iŋa ꞌa Mōtē, ꞌina kai ravaꞌa i rā meꞌe.
¿He aha i taꞌe ravaꞌa ai? He taꞌe haka moe i te manaꞌu ꞌi ruŋa i te ꞌAtua. Te meꞌe aŋa he haka noho i te manaꞌu ꞌi ruŋa i te meꞌe aŋa e rāua mo haka koa i te ꞌAtua. ꞌO ira i tu-tuki ai ki te «māꞌea era mo tu-tuki»
māꞌea hāꞌaki ꞌi ruŋa i te Pāpaꞌi Moꞌa:  «He haka rē a au i te māꞌea e tahi ꞌi te kona era ko ⸤Tione⸥,  māꞌea ꞌi ruŋa ka tu-tuki ena meꞌe rahi nuꞌu.  Kope haka moe i tōꞌona manaꞌu ꞌi ruŋa,  ki te hora hopeꞌa e ko manaꞌu ko hape ꞌana ꞌō a ia  ꞌo te haka moe i te manaꞌu ꞌi ruŋa i rā māꞌea».
E te taina, e haka tere kōrua pē au, pa he haka tere iŋa nei ōꞌoku i a au pa he ⸤Kiritō⸥.
E koa rō ꞌana a au ꞌo te rava manaꞌu mai o kōrua ki a au ꞌe, takoꞌa, ꞌo te maꞌu ꞌo te oho nō o kōrua i te hāpī haka ꞌite atu era e au.
E haŋa rō ꞌana a au mo aŋi-aŋi riva-riva e kōrua i te meꞌe nei: te Kiritō he pūꞌoko haka tere o te ŋāŋata, te ŋāŋata he pūꞌoko haka tere o te ŋā viꞌe, ꞌe te ꞌAtua he pūꞌoko haka tere o te Kiritō.
Mo puꞌa o te taŋata i tōꞌona pūꞌoko ꞌi te hora pure ꞌo ꞌi te hora haka ꞌite i te roŋo vaꞌai ki a ia e te ꞌAtua, e taꞌe moꞌa ꞌana i te Kiritō.
ꞌE te viꞌe, mo taꞌe puꞌa i tōꞌona pūꞌoko ꞌi te hora pure ꞌo ꞌi te hora haka ꞌite i te roŋo vaꞌai ki a ia e te ꞌAtua, e haka haꞌamā ꞌā i tāꞌana kenu pa he meꞌe: ko varu māreŋo ꞌana i te pūꞌoko.
Mo taꞌe puꞌa o te viꞌe i tōꞌona pūꞌoko, i hau ꞌi te tano mo varu māreŋo i a ia. ꞌE mo manaꞌu o te viꞌe he meꞌe haꞌamā e tahi te varu i te pūꞌoko ꞌo te varu māreŋo i a ia, e puꞌa ia te pūꞌoko.
Te taŋata ꞌina ko puꞌa i te rāua pūꞌoko. ꞌI ruŋa i a ia e takeꞌa ena te pūai ꞌe te nui-nui o te ꞌAtua. ꞌE te meꞌe takeꞌa mai te viꞌe he pūai ꞌe he hōnui o te taŋata.
Te taŋata taꞌe mai te viꞌe i aŋa ai; he viꞌe te meꞌe i aŋa mai te taŋata.
ꞌE te taŋata taꞌe mo hokorua o te viꞌe i aŋa ai; he viꞌe te meꞌe i aŋa mo hokorua o te taŋata.
ꞌO ira te viꞌe e puꞌa i tōꞌona pūꞌoko hai kahu pa he tāpaꞌo mo takeꞌa ꞌātā e te merahi e haꞌatura rō ꞌā ki te kenu.
ꞌI te haka tere iŋa o tātou o te nuꞌu ⸤haka moe i te manaꞌu⸥ ꞌi ruŋa i a Ietū, te taŋata ꞌe te viꞌe e ai ena mo hāꞌūꞌū ki a rāua, te viꞌe ki te taŋata ꞌe te taŋata ki te viꞌe.
He parautiꞌa te meꞌe ena: te viꞌe raꞌe i aŋa ai mai te taŋata, ꞌe he parautiꞌa takoꞌa, te taŋata e poreko ena mai roto i te viꞌe. ꞌE te meꞌe taꞌatoꞌa mai te ꞌAtua e ai ena.
E te taina, mo haka topa riva-riva i te manaꞌu he ꞌite e kōrua pē nei ē: e ko tano te ŋā viꞌe mo pure ki te ꞌAtua ꞌina he puꞌa i te rāua pūꞌoko.
Ka manaꞌu kōrua: ki te tātou haka tere iŋa te haka roa-roa o te taŋata i tōꞌona rauꞌoho pa he viꞌe he meꞌe haꞌamā e tahi.
ꞌE mo te viꞌe he meꞌe nehe-nehe e tahi te rauꞌoho ro-roa vaꞌai ki a ia e te ꞌAtua pa he meꞌe mo ꞌapi o tōꞌona pūꞌoko.
Mo manaꞌu o te kope e tahi e hape rō ꞌana tāꞌaku meꞌe vānaŋa atu ena, he kī atu a au: he meꞌe nei te meꞌe hāpī e mātou e te ⸤ꞌāpōtoro⸥, ꞌe he meꞌe maꞌu e te nuꞌu haka moe i te manaꞌu ꞌi ruŋa i a Ietū ꞌi te kona taꞌatoꞌa.
Te meꞌe nei ꞌāꞌaku ka pāpaꞌi atu ena taꞌe mo koa o kōrua. I ꞌite ai a au e taka-taka ena kōrua mo haꞌamuri ki te ꞌAtua, he meꞌe rake-rake te meꞌe ai, taꞌe he meꞌe riva-riva.
Te meꞌe ꞌāꞌaku i ŋaroꞌa: e taka-taka ena a kōrua, he tātake nō te aŋa ꞌe he haka topa-topa kē-kē, ꞌe ki tōꞌoku manaꞌu e ai rō ꞌā te parautiꞌa o te vānaŋa nei.
¡E topa-topa kē-kē mau ꞌā pēaha kōrua ki takeꞌa ai ko ai te kope tano ki te mata o te ꞌAtua!
E taka-taka ena, paꞌi, kōrua mo kai i te kai haka manaꞌu i te mate o te tātou Pūꞌoko Haka Tere, e hopeꞌa ena taꞌe toe mo manaꞌu ki a ia,
ꞌi te meꞌe era ꞌi te hora o te kai, e ai rō ꞌā te nuꞌu kai raꞌe, ꞌina he tiaki ki te tētahi nuꞌu. Pē ira e ai ena te nuꞌu oho mai te kona taka-taka o kōrua e maruaki rō ꞌā, ꞌe tētahi e taꞌero rō ꞌana.
¿Ka kī ꞌō ꞌina kōrua hare mo kai ꞌe mo unu ꞌi ira? ¿He aha kōrua e taꞌe moꞌa ena i te nūnaꞌa taŋata haka moe i te manaꞌu ꞌi ruŋa i a Ietū? ¿He aha e haka haꞌamā ena i te nuꞌu ꞌina rāua meꞌe? ¿He aha tāꞌaku meꞌe mo kī atu? ¿Ko koa ꞌana a au? ꞌIna a au kai koa.
E te taina, te meꞌe nei ꞌāꞌaku ka kī atu ena mai te tātou Pūꞌoko Haka Tere mau ꞌā i ꞌite mai ai, ꞌe i haka ꞌite rō atu e au ki a kōrua: A Ietū, te tātou Pūꞌoko Haka Tere, ꞌi te pō hoꞌo mau era ꞌā i a ia, i toꞌo ai i te haraoa e tahi ki tōꞌona rima,
ꞌe, ki oti te māuru-uru ki te ꞌAtua, he mo-more he kī: «Te meꞌe nei he hakari ōꞌoku ka mate ena mo te riva-riva o kōrua. E aŋa i te meꞌe nei pa he meꞌe mo manaꞌu ki a au».
ꞌE pē ira takoꞌa ꞌana, i oti era te kai, he toꞌo i te hapaina vino ki tōꞌona rima ꞌe he kī: «Te meꞌe nei he toto ōꞌoku ka pariŋi ena mo kōrua, he tāpaꞌo o te ⸤haka tere iŋa ꞌāpī o te ꞌAtua ananake ko te taŋata⸥. E aŋa i te meꞌe nei pa he meꞌe mo manaꞌu ki a au». Pē ira i kī ai e Ietū.
ꞌO ira, e te taina ē, ꞌina ko rehu: taꞌatoꞌa hora kai o kōrua i te haraoa ꞌe unu i te vino pa he meꞌe mo manaꞌu ki a ia, e haka ꞌite e oho ꞌā, ꞌātā ki te hoki iŋa mai o te tātou Pūꞌoko Haka Tere, o ruŋa i tōꞌona mate iŋa mo tātou.
Kope nō era mo kai i te haraoa ꞌe mo unu i te vino haka manaꞌu i te mate o te tātou Pūꞌoko Haka Tere ꞌe ꞌina he moꞌa ꞌe ꞌina he manaꞌu i te haꞌaauraꞌa parautiꞌa o rā meꞌe, e hara ꞌana ki te hakari ꞌe ki te toto mau era ꞌā o te tātou Pūꞌoko Haka Tere.
ꞌO ira, ꞌi raꞌe ki te kai ꞌe ki te unu i rā meꞌe, e haka topa te manaꞌu hoki e tano mau rō ꞌana tuꞌu māhatu ki te ꞌAtua.
ꞌE mo kai ꞌe mo unu tahaŋa nō ꞌina kai manaꞌu hia, e kimi ꞌana koe i toꞌu ūtuꞌa.
ꞌO te aŋa i te meꞌe nei meꞌe rahi o kōrua ko māui-ui ꞌā, ko rehe-rehe ꞌana te hakari ꞌe tētahi ko mā-mate ꞌā.
Mo haka topa riva-riva i te tātou manaꞌu ꞌi raꞌe ki te kai i rā kai, e ko haka ūtuꞌa mai e te ꞌAtua.
ꞌE mo haka ūtuꞌa mai, he meꞌe mo aŋi-aŋi e tātou, ꞌo haka ūtuꞌa rō i a tātou ꞌi muri i te nuꞌu o te ao taꞌe haka moe i te manaꞌu ꞌi ruŋa i a ia.
ꞌO ira, e te taina ōꞌoku ē, hora taka-taka o kōrua mo kai mo manaꞌu ki a Ietū, e tiaki ki te tētahi nuꞌu.
ꞌE mo maruaki o te kope e tahi o roto i a kōrua, ka kai rō ꞌai ꞌi tōꞌona hare, ꞌo haka ūtuꞌa i a kōrua e te ꞌAtua, he taꞌe tano o te kōrua haka tere iŋa ꞌi te hora haka taka-taka mo manaꞌu i te mate o te tātou Pūꞌoko Haka Tere.  ꞌE te tētahi meꞌe ꞌui mai era e kōrua, ki tuꞌu atu a au ana haka ꞌite atu.
A kōrua he taina ⸤haka moe i te manaꞌu⸥ ꞌi ruŋa i a Ietū. ꞌO ira, e haŋa e oho nō kōrua ꞌi roto i a kōrua ꞌā.
Nuꞌu nō era mo tuꞌu atu ki te kōrua hare e hāpaꞌo riva-riva, koiꞌite he merahi te meꞌe ka tuꞌu atu ena, pa he meꞌe i topa ki te tētahi nuꞌu.
ꞌIna ko rehu i a kōrua mo hāꞌūꞌū i te taina puru ꞌi roto i te hare maꞌuꞌaurī. E hāpaꞌo kōrua i a rāua pa he meꞌe haŋa o kōrua mo hāpaꞌo atu e te rua i a kōrua. Pē ira takoꞌa i te nuꞌu tōtōā; e tano nō, paꞌi, mo topa takoꞌa atu te ꞌati era ki a kōrua.
Te ⸤hāipo-ipo⸥ he meꞌe mo moꞌa e te taꞌatoꞌa. Te nuꞌu hāipo-ipo e ꞌite mo moꞌa i te rāua hāipo-ipo ꞌe mo hāpaꞌo i te rāua hakari mo rāua ꞌā. Te ꞌAtua, paꞌi, e haka ūtuꞌa rō i te nuꞌu moe i te viꞌe i te taŋata taꞌe he viꞌe taꞌe he kenu ꞌāꞌana ꞌe i te nuꞌu taiꞌata.
ꞌIna kōrua ko haŋa rahi ki te moni; e koa mo te meꞌe ai o kōrua. I kī rō, paꞌi, e te ꞌAtua:  «ꞌIna a au e ko haka rē i a kōrua ki te hora hopeꞌa».
ꞌO ira e tano nō tātou mo kī:  «O te ꞌAtua te hāꞌūꞌū mai.  ¿He aha ia ana riꞌa-riꞌa ꞌi te meꞌe mo aŋa mai e te taŋata?».
E manaꞌu ki te kōrua pūꞌoko haka tere o muꞌa ꞌā haka ꞌite atu i te vānaŋa o te ꞌAtua. E haka topa te manaꞌu ki te meꞌe riva-riva taꞌatoꞌa poreko o te rāua noho iŋa tano, ꞌe ꞌai kōrua ka haka moe ka oho nō i te manaꞌu ꞌi ruŋa i te ꞌAtua pē rāua.
E te taina, ko tū manaꞌu ꞌā te manaꞌu o Ietū Kiritō ꞌi muꞌa ꞌā, ꞌi ꞌaŋarīnā ꞌe ki te hora hopeꞌa.
ꞌO ira, ꞌina ko haka roŋo ꞌe ꞌina ko maꞌu i te hāpī kē, taꞌe he hāpī parautiꞌa haka ꞌite atu era. E haka pūai e oho te tātou māhatu hai riva rahi o te ꞌAtua, ꞌe taꞌe ꞌō hai haꞌatura o tātou ki te ⸤haka tere iŋa era ꞌa Mōtē⸥ o ruŋa i te kai, he meꞌe ꞌina e tahi hauhaꞌa mo te nuꞌu maꞌu i rā haka tere iŋa.
Te haꞌamaitai o te ꞌAtua mo tātou mo te nuꞌu haka moe i te manaꞌu ꞌi ruŋa i a Ietū, ravaꞌa e Ietū mo tātou hai mate ōꞌona ꞌi ruŋa i te tātaurō, taꞌe mo te nuꞌu maꞌu oho nō i te haka tere iŋa era ꞌa Mōtē.
ꞌI te ⸤haka tere iŋa raꞌe o te ꞌAtua ananake ko te taŋata⸥ te ⸤oromatuꞌa hopeꞌa o te ra-rahi⸥ e maꞌu ena i te toto o te ꞌanimare ki roto i te ⸤Kona ꞌAta Moꞌa⸥, ki haka kore ai e te ꞌAtua i te rāua hara, ꞌe te hakari o rā ŋā ꞌanimare tūtia era e tutu ena ꞌi haho o te rāua kona noho pa he haꞌaauraꞌa pē nei ē: te ūtuꞌa o te hara ꞌi ruŋa o rā ŋā ꞌanimare.
ꞌI te ⸤haka tere iŋa ꞌāpī o te ꞌAtua ananake ko te taŋata⸥ e ai rō ꞌā te meꞌe tuꞌu pē ira. A Ietū, paꞌi, i mate ai ꞌi haho o Hērutarema, ꞌi ruŋa i a ia te ūtuꞌa o te ꞌAtua mo te hara o te taŋata, mo haka riro i a rāua he nuꞌu haꞌataꞌa ꞌe ꞌina e tahi hara mo te ꞌAtua hai toto mau era ꞌā ōꞌona.
ꞌO ira, e te taina ē, ki eꞌa tātou ki haho ki a Ietū ki ꞌamo takoꞌa i te haꞌamā ꞌamo e ia, te auraꞌa: ꞌina tātou ko maꞌu haka ꞌou i te meꞌe o te haka tere iŋa raꞌe era o te ꞌAtua ananake ko te taŋata. Ki haka moe ki oho nō tātou i te manaꞌu ꞌi ruŋa i a Ietū, nōatu te nuꞌu taꞌe haka au mai i a tātou ꞌo te peꞌe ki a ia.
Te ao nei, paꞌi, taꞌe he kāiŋa mau o tātou; e tiaki nō ꞌana a tātou ki te kāiŋa ꞌi te raŋi pe muꞌa ka oho ena.
Te meꞌe mo aŋa mo oho nō o tātou hai Ietū Kiritō he haꞌahana-hana ꞌe he māuru-uru ki te ꞌAtua. Te haꞌahana-hana nei he tūtia tano mo vaꞌai ki a ia e te nuꞌu kī: a Ietū he Pūꞌoko Haka Tere o rāua.
ꞌE ꞌina ko rehu mo aŋa i te meꞌe riva-riva ꞌe mo vaꞌai takoꞌa ki te rua o te meꞌe ai o kōrua. Te ŋā meꞌe nei he tūtia haŋa takoꞌa o te ꞌAtua.
E haꞌatura ki te pūꞌoko haka tere o kōrua o te nuꞌu haka moe i te manaꞌu ꞌi ruŋa i a Ietū. E haka rē mo rāua e haka tere atu. O rāua, paꞌi, te hāpaꞌo i a kōrua pa he nuꞌu ꞌite: pe muꞌa ka oho ena he haka ꞌite e rāua ki te ꞌAtua pē hē i aŋa ai i te rāua aŋa. Mo haka rē o kōrua i a rāua mo haka tere atu, he koa ꞌi te rāua aŋa ꞌe e ko ai he meꞌe paŋahaꞌa e tahi mo ꞌamo. ꞌE mo taꞌe aŋa o kōrua pē ira, e ko ai ia mo te kōrua riva-riva.
E te taina, e pure kōrua mo mātou. E ꞌite riva-riva rō ꞌana a mātou ꞌina e tahi mātou meꞌe taꞌe tano i aŋa ꞌo te ai te meꞌe haŋa nō o mātou mo aŋa he meꞌe riva-riva.
He no-noꞌi atu a au mo pure mai mōꞌoku, mo haꞌatiꞌa mai e te ꞌAtua mo hoki hōrou atu ōꞌoku ki muri i a kōrua.
Mo te ꞌAtua vaꞌai i te haumārū, haka ora mai te mate i te tātou Pūꞌoko Haka Tere ko Ietū Kiritō, kope riva-riva hāpaꞌo māmoe, tāpaꞌo i te haka tere iŋa ꞌina he hopeꞌa raꞌa o te ꞌAtua ananake ko te taŋata hai toto era ōꞌona,
e haka riro i a kōrua he taŋata riva, tano i te meꞌe taꞌatoꞌa, mo aŋa i tāꞌana meꞌe haŋa. ꞌE māꞌana takoꞌa e aŋa ꞌi ruŋa i a tātou tāꞌana meꞌe nō era i haŋa hai Ietū Kiritō. ¡Ki haꞌahana-hana tātou ki a Ietū Kiritō ꞌātā ki te hopeꞌa raꞌa! Ka ai pē ira.
E te taina, he ani atu au mo haka roŋo riva-riva kōrua ki tāꞌaku meꞌe ꞌiti-ꞌiti pāpaꞌi atu ena mo haka pūai i te kōrua manaꞌu ꞌi ruŋa i te ꞌAtua.
Mo ꞌite o kōrua: te tātou taina ko Timoteo ko eꞌa ꞌana mai roto i te hare maꞌuꞌaurī. Mo hōrou ōꞌona mo tuꞌu mai, he maꞌu atu e au ꞌi te hora ōꞌoku ka oho atu ena uꞌi i a kōrua.
E ꞌaroha atu kōrua ki te kōrua pūꞌoko haka tere ꞌe ki te nuꞌu taꞌatoꞌa haka moe i te manaꞌu ꞌi ruŋa i a Ietū. Te ŋā taina era o ꞌĪtāria ko ꞌaroha mai ꞌana mo kōrua.
Ka ai te riva rahi o te ꞌAtua ꞌi ruŋa i a kōrua taꞌatoꞌa.
Pē nei te haꞌaauraꞌa: Te poki ki a ia ka haka rē era te hauhaꞌa taꞌatoꞌa o tōꞌona matuꞌa, ꞌi te hora e ŋā poki nō ꞌana, pa he ꞌekaravo haka ꞌou nō atu e tahi o te hare ꞌi te meꞌe era o te rua te haka tere i a ia, ka ai atu ōꞌona rā hauhaꞌa.
Te auraꞌa: e ai rō ꞌana te nuꞌu hāpaꞌo i a ia ꞌe i tāꞌana meꞌe taꞌatoꞌa ꞌātā ka tano rō te matahiti kī e tōꞌona matuꞌa.
Te meꞌe nei pa he oho iŋa era ꞌā o tātou ꞌi muꞌa ꞌā: ꞌi te hora era kai aŋi-aŋi ꞌā i te hāpī parautiꞌa o te ꞌAtua, ꞌe kai haka moe ꞌā i te manaꞌu ꞌi ruŋa i a Ietū, o te hāpī taꞌe hauhaꞌa o te ao nei te haka tere mai i a tātou.
ꞌE, i tano era te hora, he uŋa mai e te ꞌAtua i tāꞌana Poki ꞌe he haka poreko mai roto i te viꞌe haꞌatura ki te ⸤haka tere iŋa ꞌa Mōtē⸥,
mo haka eꞌa i a tātou mai roto i rā haka tere iŋa, ꞌe mo haka riro i a tātou i te nuꞌu ⸤haka moe i te manaꞌu⸥ ꞌi ruŋa i tāꞌana Poki he ŋā poki parautiꞌa ꞌāꞌana.
ꞌE, ko ꞌite ꞌana a tātou he ŋā poki parautiꞌa tātou o te ꞌAtua ꞌo te ai ko uŋa mai ꞌā i te ⸤Vārua Maitai⸥ o tāꞌana Poki ki roto i te tātou māhatu; ꞌe hai ia e tano nei a tātou mo kī ki te ꞌAtua ꞌi te hora e pure nei tātou: «E koro ōꞌoku ē».
Hora nei ia taꞌe he ꞌekaravo toe kōrua o te meꞌe haka tere i te ao nei. He ŋā poki kōrua o te ꞌAtua; ꞌe, ꞌi te ai o kōrua he ŋā poki ꞌāꞌana, mo kōrua takoꞌa ia te meꞌe taꞌatoꞌa hōrea e ia mo vaꞌai ki tāꞌana ŋā poki.
ꞌI muꞌa ꞌā, hora era kai haka moe ꞌana kōrua i te manaꞌu ꞌi ruŋa i te ꞌAtua parautiꞌa, he ꞌekaravo kōrua o te meꞌe kī e kōrua he ꞌatua.
ꞌE hora nei, he hora ko toꞌo ꞌana a kōrua i te ꞌAtua parautiꞌa mo ꞌAtua o kōrua, ꞌo, te tī-tika mau, he hora ko toꞌo ꞌana i a kōrua pa he ŋā poki ꞌāꞌana, ¿he aha ia kōrua e haka rē ena mo haka tere haka ꞌou atu e te ŋā meꞌe ena ꞌina rāua pūai ꞌe mo haka riro haka ꞌou atu i a kōrua he ꞌekaravo o rāua?
¿E manaꞌu ena ꞌō kōrua: hai aŋa o kōrua i te ŋoŋoro mo te ꞌAtua ꞌi te tētahi mahana, ꞌi te tētahi ꞌāvaꞌe ꞌe ꞌi te tētahi matahiti, he tano kōrua ki tōꞌona mata?
¿Ka kī ꞌō tū aŋa taꞌatoꞌa era ꞌāꞌaku ꞌi roto i a kōrua ko māuꞌa tahi ꞌā?
ꞌE te taina, he ani atu a au mo riro o kōrua pē au ꞌā, kope taꞌe manaꞌu pē nei ē: mo tano ki te mata o te ꞌAtua e maꞌu takoꞌa ꞌō i te haka tere iŋa ꞌa Mōtē. A au, paꞌi, i riro rō pē kōrua, nuꞌu taꞌe maꞌu i rā haka tere iŋa. ꞌI te hora era ōꞌoku ꞌi muri i a kōrua, ꞌina kōrua kai tōtōā mai.
E manaꞌu kōrua: ꞌi tōꞌoku māui-ui a au i tuꞌu atu ai ki a kōrua ena ꞌe i hāpī atu ai i te ⸤roŋo riva-riva o te ꞌAtua⸥.
ꞌE, ka ai atu māui-ui taꞌe au tōꞌoku, kai taꞌe haka au mai kōrua. Te meꞌe o kōrua i aŋa he toꞌo he hāpaꞌo i a au ꞌi roto i a kōrua pa he meꞌe ena ē: e toꞌo ꞌā i te merahi o te ꞌAtua ꞌo i a Ietū Kiritō mau ꞌā.
¿Ka kī ꞌō ko ŋaro ꞌana tū koa era o tātou o muꞌa ꞌā? E riva nō a au mo kī: a kōrua, ꞌi muꞌa ꞌā, ꞌāhani he meꞌe e ravaꞌa rō mo aŋa, ꞌātā e kume nō mai i te kōrua mata mo vaꞌai mai mōꞌoku.
ꞌE hora nei, ¿ko ai ꞌana a au he kope taꞌe haŋa o kōrua ꞌo te kī nō atu i te parautiꞌa?
Te nuꞌu hāpī atu i te meꞌe taꞌe he parautiꞌa e tuꞌu rō ꞌā pa he meꞌe ena ē: e uꞌi ꞌā i te kōrua riva-riva. ꞌE te parautiꞌa mau, te manaꞌu o rāua mo kōrua manaꞌu taꞌe riva-riva. Te haŋa he haka topa kē i a kōrua mai i a mātou mo haka roŋo ki a rāua mau nō.
Ka haka roŋo mai, e te taina ē. Te meꞌe ena he uꞌi i te riva-riva o te rua meꞌe tano ana ai hai manaꞌu riva-riva ꞌe paurō te mahana, taꞌe nō ꞌō e ai atu a au ꞌi roto i a kōrua.
E te ŋā poki haŋa rahi ꞌāꞌaku ē, pa he māui-ui ŋaroꞌa e te viꞌe aꞌu i te poki te māui-ui ŋaroꞌa e au mo kōrua ꞌātā ka ai rō te kōrua huru taꞌatoꞌa pē Ietū Kiritō ꞌā.
ꞌĀhani ꞌō a au nā ꞌi muri i a kōrua mo vānaŋa koroꞌiti mo oho atu. Te parautiꞌa, kai ꞌite a au he aha tāꞌaku meꞌe mo manaꞌu o ruŋa i a kōrua.
Ka kī mai rā kōrua, e te nuꞌu haŋa mo maꞌu i te haka tere iŋa ꞌa Mōtē ē, ¿kai ŋaroꞌa ꞌana ꞌō e kōrua te meꞌe hāꞌaki ꞌi ruŋa i rā haka tere iŋa?
Pē nei e kī ena: e rua poki ꞌa ⸤ꞌAparahama⸥, e tahi mai roto i te viꞌe ꞌekaravo, ꞌe te rua, mai roto i tāꞌana viꞌe mau era ꞌā.
Te poki poreko era mai roto i te viꞌe ꞌekaravo hai manaꞌu taŋata nō i poreko ai. ꞌE te poki poreko era mai tāꞌana viꞌe e haka tano ꞌana i te hōrea aŋa e te ꞌAtua ki a ꞌAparahama.
E ai rō ꞌana te haꞌaauraꞌa o te meꞌe nei: te ŋā viꞌe nei e rua e haka takeꞌa mai ꞌā e rua rāveꞌa o te ⸤haka tere iŋa o te ꞌAtua ananake ko te taŋata⸥. Te rāveꞌa raꞌe he roŋo vaꞌai era e te ꞌAtua ki a Mōtē ꞌi ruŋa i te maꞌuŋa era ko ⸤Tinaī⸥, ꞌe te tāpaꞌo o rā haka tere iŋa ko ꞌĀkara, matuꞌa vahine o te poki ka poreko era he ꞌekaravo takoꞌa.
Te viꞌe nei ko ꞌĀkara pa he tāpaꞌo o te maꞌuŋa era ko Tinaī ꞌi te henua era ko Aravia, he kona ꞌi ira i poreko ai te haka tere iŋa ꞌa Mōtē. ꞌE he tāpaꞌo takoꞌa o Hērutarema o te hora nei, he kona ko te maꞌu ko te oho iŋa ꞌā e te taŋata i te haka tere iŋa ꞌa Mōtē pa he nuꞌu ꞌekaravo o rā haka tere iŋa.
ꞌE a ⸤Tara⸥, pa he tāpaꞌo o te rua haka tere iŋa o te ꞌAtua ananake ko te taŋata ꞌe o Hērutarema o te raŋi. A Tara taꞌe he ꞌekaravo, ꞌe a tātou, pa he hakaara o Tara, taꞌe he ꞌekaravo takoꞌa.
E hāꞌaki rō ꞌana, paꞌi, ꞌi ruŋa i te ⸤Pāpaꞌi Moꞌa⸥ pē nei ē:  «Ka koa, e te viꞌe paꞌa ē, a koe ena ꞌina e tahi poki;  ka ꞌeha koe, e te viꞌe taꞌe ꞌite i te meꞌe he mamae mo aꞌu i te poki ē.  Te viꞌe hoa era e tāꞌana kenu, paꞌi,  ꞌata rahi rō atu te poki ka ai era ki te viꞌe ꞌina kai hoa».
A Itaꞌata, poki era ꞌa ꞌAparahama, i poreko ai ꞌo te haka moe o ꞌAparahama i tōꞌona manaꞌu ꞌi ruŋa i te meꞌe hōrea e te ꞌAtua ki a ia. Pē ira ꞌana a tātou, e te taina ē. He haka moe o tātou i te manaꞌu ꞌi ruŋa i tāꞌana meꞌe hōrea mai e ai nei a tātou he ŋā poki o te ꞌAtua.
Te poki poreko era ꞌa ꞌAparahama hai manaꞌu taŋata he taꞌe haka au nō te aŋa i te poki poreko era hai hāꞌūꞌū o te Vārua Maitai. ꞌE pē ira ꞌā ꞌi te hora nei: te nuꞌu manaꞌu e haꞌatura ki te haka tere iŋa ꞌa Mōtē mo tano ki te mata o te ꞌAtua he taꞌe haka au nō mai te aŋa i a tātou i te nuꞌu ko ꞌite ꞌana: mo tano ki te mata o te ꞌAtua e haka moe i te manaꞌu ꞌi ruŋa i a Ietū.
ꞌE, ¿pē hē e kī ena ꞌi ruŋa i te Pāpaꞌi Moꞌa? Pē nei e kī ena: «Ka haka oho te viꞌe ꞌekaravo ena koia ko tāꞌana poki. E ko tano, paꞌi, mo ai takoꞌa mo te poki o te viꞌe ꞌekaravo te meꞌe mo te poki poreko mai te viꞌe taꞌe he ꞌekaravo».
Pē ira, e te taina ē, taꞌe a tātou he poki o te viꞌe ꞌekaravo era, a tātou o te rua viꞌe era.
I oti era a Ietū te vānaŋa i te ŋā meꞌe taꞌatoꞌa nei, he kī ki tāꞌana nuꞌu hāpī:
«Ko ꞌite ꞌana a kōrua: e rua mahana toe mo te ⸤ŋoŋoro o te Pakate⸥, ꞌe te ⸤Poki o te taŋata⸥ he vaꞌai ki te rima o te nuꞌu mo veo ꞌi ruŋa i te tātaurō».
ꞌI rā hora mau ꞌā ꞌi te hare o Kaifā, he ⸤oromatuꞌa hopeꞌa o te ra-rahi⸥, he taka-taka tahi te oromatuꞌa ra-rahi ꞌe te nuꞌu pūꞌoko haka tere ⸤hūrio⸥
ꞌe he haꞌaꞌau mo ꞌa-ꞌaru i a Ietū hai reo-reo mo tiŋaꞌi mo haka mate.
ꞌE tētahi o rāua e kī era: «ꞌIna ko ꞌa-ꞌaru ꞌi te ŋā mahana ena o te ŋoŋoro, ꞌo tātake ꞌe ꞌo moto te taŋata».
A Ietū ia ꞌi Vētānia, ꞌi te hare o Tīmona, e kī takoꞌa era ko Rēpera.
He haka hāhine e tahi viꞌe e maꞌu rō ꞌana i te ipu aŋa hai māꞌea nehe-nehe ko ꞌī ꞌana e te manoꞌi hopeꞌa o te hauhaꞌa. E noho nō ꞌā a Ietū ꞌi ruŋa i te ꞌamuramaꞌa, he huri e rā viꞌe hai rā manoꞌi a ruŋa i te pūꞌoko.
I takeꞌa era e te nuꞌu hāpī ꞌa Ietū, he riri rō atu ꞌai ꞌe he haꞌamata he hēŋuꞌi-ŋuꞌi:  —¿Mo te aha i haka māuꞌa ai i te manoꞌi era?
Māuꞌa ꞌō i taꞌe hoꞌo ai mo hāꞌūꞌū ki te nuꞌu veve. Te manoꞌi era, paꞌi, e hauhaꞌa rahi rō ꞌā.
He ꞌite e Ietū ꞌe he kī:  —¿He aha kōrua e hēŋuꞌi-ŋuꞌi ena mo te viꞌe nei? ꞌĪ e aŋa mai ꞌā i te meꞌe riva-riva mōꞌoku.
Te nuꞌu veve e ko ŋaro mai muri i a kōrua ki te hora hopeꞌa, ꞌe a au e ko noho e ko oho nō atu ꞌi muri i a kōrua.
Te meꞌe aŋa mai nei e nei viꞌe hai huri mai i te manoꞌi ki ruŋa i tōꞌoku hakari e haka riva-riva ꞌana i a au mo tōꞌoku hora tanu.
ꞌĪ a au he kī atu: ꞌi te kona taꞌatoꞌa o te ao haka ꞌite i te ⸤roŋo riva-riva o te ꞌAtua⸥, he vānaŋa takoꞌa o ruŋa i te meꞌe aŋa mai nei e ia; pē ira ka taꞌe rehu ena a ia.
E tahi o te hoꞌe ꞌahuru mā piti nuꞌu hāpī ꞌa Ietū, ko Hura Ikariote, he oho he uꞌi i te nuꞌu oromatuꞌa ra-rahi
ꞌe he kī: «¿E hia moni o kōrua mo vaꞌai mai mo vaꞌai atu ōꞌoku i a Ietū?».  He ꞌauhau e rā nuꞌu e toru ꞌahuru tara ꞌaurī.
ꞌE mai rā hora i uꞌi ai e Hura i te hora tano mo vaꞌai i a Ietū.
ꞌI te mahana raꞌe o te ⸤ŋoŋoro kai i te haraoa ꞌina he revaura⸥, he haka hāhine tāꞌana nuꞌu hāpī ki a Ietū he ꞌui:  —¿ꞌI hē mātou ana aŋa i te tātou kai mo te Pakate?
He pāhono e Ietū:  —Ka oho ki Hērutarema, ki te hare o te kope ko ꞌite ꞌā e kōrua ko ai, ꞌai ka kī rō: «Te kī o te Maꞌori: “Ko hāhine ꞌana tōꞌoku hora. ꞌĪ a au he oho atu ki tuꞌu hare ananake ko tāꞌaku nuꞌu hāpī mo aŋa i te ŋoŋoro o te Pakate”».
He oho ia te nuꞌu hāpī ꞌa Ietū, he aŋa i tū meꞌe kī era, he haka riva-riva i te kai mo te Pakate.
I pō era, ꞌi ruŋa i te ꞌamuramaꞌa a Ietū ananake ko tāꞌana hoꞌe ꞌahuru mā piti nuꞌu hāpī.
E ka-kai nō ꞌana he kī:  —ꞌĪ a au he kī atu: e tahi o roto o kōrua nā he vaꞌai i a au ki te nuꞌu.
He māui-ui rō atu ꞌai te māhatu o tū nuꞌu era, ꞌe he haꞌamata he ꞌui e tahi e tahi:  —E Ietū, ¿ko au hō nā meꞌe?
He pāhono e Ietū:  —He kope o roto o kōrua haka ruku i tāꞌana haraoa ꞌi roto i te mareti haka ruku takoꞌa ꞌāꞌaku.
ꞌĪ a au he kī atu: te meꞌe taꞌatoꞌa hāꞌaki ꞌi ruŋa i te ⸤Pāpaꞌi Moꞌa⸥ mo topa ki te Poki o te taŋata e ko taꞌe topa; ꞌe, ¡ko te ꞌaroha i te kope māꞌana e vaꞌai ki te nuꞌu! I hau ꞌi te riva mōꞌona ꞌāhani i taꞌe poreko.
A Hura, he kope māꞌana e vaꞌai i a Ietū, he ꞌui:  —E te Maꞌori, ¿ko au hō nā kope?  —ꞌĀꞌau mau ꞌā i kī —i pāhono ai e Ietū.
E ka-kai nō ꞌana ananake, he toꞌo e Ietū i te haraoa e tahi, he māuru-uru ki te ꞌAtua, he more-more, he tuhaꞌa ki tāꞌana nuꞌu hāpī ꞌe he kī:  «Ka kai kōrua i te haraoa ena; he hakari ōꞌoku».
I oti era he toꞌo i te hapaina vino, he māuru-uru ki te ꞌAtua, he vaꞌai ki tāꞌana nuꞌu hāpī ꞌe he kī:  «Ka unu kōrua taꞌatoꞌa mai roto i te hapaina ena.
He toto nā ōꞌoku ka tehe ena mo te riva-riva o te taŋata, mo haka kore o te rāua hara. Hai nā toto ka tāpaꞌo ena i te ⸤haka tere iŋa ꞌāpī o te ꞌAtua ananake ko te taŋata⸥.
ꞌĪ a au he kī atu: e ko unu haka ꞌou a au i te vino ꞌātā ki te mahana ka unu ena tātou i te vino ꞌāpī ꞌi te ao haka tere e tōꞌoku Matuꞌa».
He hīmene ia ananake mo haꞌahana-hana ki te ꞌAtua. I oti era he eꞌa a kuā Ietū he oho ki te Maꞌuŋa era o te ꞌŌrivo.
ꞌI te ara he kī e Ietū:   —A kōrua taꞌatoꞌa he haka rehu i a au ꞌi te pō nei. Pē ira, paꞌi, e hāꞌaki ena ꞌi ruŋa i te Pāpaꞌi Moꞌa ꞌi te vānaŋa kī e te ꞌAtua pē nei ē:  “He tiŋaꞌi a au i te taŋata hāpaꞌo māmoe,  ꞌe he maraŋa tahi tāꞌana māmoe”.
»ꞌE, ka ai atu pē ira, ki ora a au mai te mate, he piri a tātou ꞌi Karirea.
He kī e Pētero:  —Mo haka rehu i a koe e te nuꞌu taꞌatoꞌa ena, māꞌaku koe e taꞌe haka rehu.
He kī e Ietū:  —ꞌArīnā mau nei ꞌā ꞌi te pō, e ko ꞌoꞌoa hia te moa, ka kī ena koe ki te nuꞌu e toru kī iŋa kai ꞌite koe ko ai a au.
He kī haka ꞌou e Pētero:  —¡Ka ai atu he mate a au ꞌi muri i a koe, e ko kī au ki te hora hopeꞌa kai ꞌite a au ko ai a koe!  ꞌE ꞌai te tētahi nuꞌu hāpī ꞌa Ietū e kī takoꞌa era pē ira.
He oho ia a Ietū ananake ko tāꞌana nuꞌu hāpī ki te kona te ꞌīŋoa ko Hetesēmānī ꞌi te Maꞌuŋa era o te ꞌŌrivo ꞌe he kī: «Ka noho nō kōrua ꞌi nei, ꞌī a au he oho he pure».
He maꞌu ꞌi muri i a ia i a Pētero ꞌe i te ŋā poki e rua ꞌa Tevereo. He oꞌo ia te māui-ui ki roto i te māhatu o Ietū, he haka kiva-kiva, ꞌe he ŋaroꞌa ꞌina ōꞌona haŋu toe mo ꞌamo i te rahi o te ꞌati ka topa era ki a ia.
He kī: «E rahi rō ꞌana te māui-ui ŋaroꞌa e au ꞌi roto i tōꞌoku māhatu ꞌi te ꞌati ka topa mai ena. Ka no-noho kōrua ꞌi nei; e uꞌi ꞌo hāꞌuru rō».
He haka ꞌava-ꞌava a Ietū pe muꞌa, he tū-turi he noi ꞌātā ka puā rō te tira ki te ꞌōꞌone, he pure: «E Koro ōꞌoku ē, ana tano ki a koe, ka toꞌo te ꞌati nei mai ruŋa i a au. ꞌE, ka ai atu ꞌī ꞌāꞌaku meꞌe haŋa, ka haka tano hai meꞌe ꞌāꞌau i haŋa ꞌe taꞌe hai meꞌe ꞌāꞌaku».
He hoki ia ki tū kona era ꞌi ira a kuā Pētero, he uꞌi ko hāꞌuru ꞌana. He meꞌe ki a Pētero: «¿Kai ravaꞌa hia ka tahi hora o te hokorua mai o kōrua i hāꞌuru rō ai?
E ꞌa-ꞌara e pure ꞌo hara. Nā ꞌi roto i a kōrua te haŋa mo aŋa i te meꞌe riva-riva, te ꞌino nō he taꞌe pūai o kōrua».
He hoki ia a Ietū he pure: «E Koro ōꞌoku ē, mo kore o te rāveꞌa mo taꞌe ꞌamo ōꞌoku ꞌi te ꞌati ka topa mai ena, ka aŋa taꞌa meꞌe nō era i haŋa».
I hoki era ki muri i a kuā Pētero, ko hāꞌuru haka ꞌou ꞌā ananake ꞌi te rohi-rohi.
He haka rē ia i rā nuꞌu, he hoki he pure te toru pure iŋa, ꞌe ko tū vānaŋa ꞌā i kī ai.
He hoki ia ki te kona ꞌi ira tū nuꞌu era ꞌe he kī: «¿E hāꞌuru ꞌana a kōrua e haka ora ꞌā? Ko tano ꞌā te hora o te Poki o te taŋata mo vaꞌai ki te rima o te nuꞌu hara.
Ka eꞌa ki ruŋa ki oho rō tātou. Nā ko hāhine mai ꞌā tū kope era mo vaꞌai i a au ki te rima o te nuꞌu ra-rahi».
E vānaŋa nō ꞌā a Ietū ki tū nuꞌu era, i tuꞌu ai a Hura, he kope o roto o te hoꞌe ꞌahuru mā piti nuꞌu hāpī ꞌāꞌana. ꞌI muri i oho takoꞌa ai meꞌe rahi taŋata e maꞌu-maꞌu rō ꞌā i te hoe ꞌe i te miro, i uŋa e te nuꞌu oromatuꞌa ra-rahi ꞌe e te nuꞌu pūꞌoko haka tere hūrio.
Ko haꞌaꞌau era ꞌā e Hura ki rā nuꞌu pē nei ē: «Ka uꞌi atu ena kōrua i te kope ko hoŋi ꞌā e au, ko ia rā taŋata. Ka ꞌa-ꞌaru».
He haka hāhine a Hura ki a Ietū he ꞌui:  —¿Pē hē koe, e te Maꞌori ē?  ꞌE he hoŋi a te ꞌāriŋa.
He kī e Ietū:  —E hoa, ka haka mao taꞌa aŋa.  He haka hāhine te tētahi o tū nuꞌu era he ꞌa-ꞌaru i a Ietū.
E tahi kope o roto o te nuꞌu ꞌa Ietū he kume i tāꞌana hoe, he paꞌo i te tariŋa o te tāvini o te oromatuꞌa hopeꞌa o te ra-rahi.
He kī e Ietū:  —Ka haka hoki taꞌa hoe ena ki tōꞌona kona. Te taŋata taꞌatoꞌa moto hai hoe hai hoe ka mate ena.
¿Kai ꞌite ꞌō koe mo ani ōꞌoku ki tōꞌoku Matuꞌa, he uŋa mai e ia, ꞌi te hora mau nei ꞌā, ka taꞌutini ka taꞌutini te merahi?
Mo aŋa ōꞌoku pē ira, ¿pē hē ia ana haka tano te meꞌe hāꞌaki ꞌi ruŋa i te Pāpaꞌi Moꞌa kī pē ira ana topa?
He ꞌui ia e Ietū ki tū nuꞌu taꞌatoꞌa era:  —¿He toke-toke ꞌō a au i oho mai ai kōrua e maꞌu-maꞌu rō ꞌana i te hoe ꞌe i te miro mo ꞌa-ꞌaru i a au? Paurō te mahana, paꞌi, a au e hāpī era ꞌi te Kona Haꞌamuri ꞌAtua, ꞌe ꞌina kōrua kai ꞌa-ꞌaru i a au.
Te meꞌe taꞌatoꞌa nei i topa ai mo tano ki te meꞌe kī e te perofeta ꞌi ruŋa i te Pāpaꞌi Moꞌa.  ꞌI tū hora mau era ꞌā, he hoa i a Ietū e tāꞌana nuꞌu hāpī taꞌatoꞌa ꞌe he tē-tere.
He maꞌu i a Ietū e tū nuꞌu ꞌa-ꞌaru era i a ia, he oho ki te hare o Kaifā, he oromatuꞌa hopeꞌa o te ra-rahi. E taka-taka rō ꞌā ꞌi ira te ⸤maꞌori o te haka tere hūrio⸥ ꞌe te nuꞌu pūꞌoko haka tere hūrio.
A Pētero ia i haka ꞌava-ꞌava i oho ai ꞌi tuꞌa o rā nuꞌu ꞌātā ka tuꞌu rō ki tū hare era. He uru ki te kona o haho ꞌā, he noho ꞌi muri i te ꞌauario mo uꞌi pē hē rā meꞌe ka hopeꞌa era.
Te nuꞌu oromatuꞌa ra-rahi ꞌe tū ŋāŋata taꞌatoꞌa haka ꞌou era o te ⸤nūnaꞌa i a rāua te kī iŋa hopeꞌa o te haka tere hūrio⸥ e uꞌi ꞌana i te ꞌōtohe mo haka ūtuꞌa i a Ietū hai mate hai reo-reo o te nuꞌu mataꞌite,
ꞌe ꞌina e rāua he ravaꞌa, ka ai atu nuꞌu rahi te nuꞌu i tuꞌu i reo-reo o ruŋa i a Ietū.  I hopeꞌa i tuꞌu ai e rua kope haka ꞌou
he kī: «Te taŋata nei i kī rō pē nei ē: “E ravaꞌa nō e au mo haka hiŋa ꞌe mo haka tuꞌu haka ꞌou e toru nō mahana i te Kona Haꞌamuri ꞌAtua”».
He māroa ia te oromatuꞌa hopeꞌa o te ra-rahi he ꞌui ki a Ietū:  —¿ꞌIna ꞌō ꞌaꞌa pāhono? ¿He aha te meꞌe e kī mai nei o ruŋa ōꞌou?
I mou nō a Ietū. He kī e rā oromatuꞌa:  —Mo ai koe he ⸤Kiritō⸥, he Poki o te ꞌAtua, ka kī mai koe hai ꞌīŋoa o te ꞌAtua ora.
He pāhono e Ietū:  —Nā e koe ko kī ꞌā. ꞌE ꞌī a au he kī takoꞌa atu: e takeꞌa rō e kōrua i te Poki o te taŋata e noho rō ꞌā ꞌi te pāꞌiŋa mataꞌu o te ꞌAtua, i a ia te pūai taꞌatoꞌa, ꞌe i tōꞌona topa iŋa mai ꞌi ruŋa i te raŋi e tahi.
I ŋaroꞌa era i te vānaŋa ꞌa Ietū e rā oromatuꞌa, he ihi i tōꞌona kahu mo haka takeꞌa i tōꞌona riri ꞌe he kī:  —¡Te vānaŋa o te taŋata nei he vānaŋa taꞌe tano mo te ꞌAtua! ¿Mo aha nō o tātou te mataꞌite haka ꞌou? Nā ko ŋaroꞌa ꞌana e kōrua i te kī iŋa mai i te vānaŋa taꞌe tano.
¿Pē hē te kōrua kī?  He pāhono e rā nuꞌu:  —Ko hape ꞌana a ia, ka tiŋaꞌi ka haka mate.
He ꞌanu-ꞌanu e te tētahi o rā nuꞌu a te ꞌāriŋa o Ietū ꞌe he puꞌa. He puru i te mata hai kahu e te tētahi atu ꞌe he haka eke hai rima ki te ꞌāriŋa
koia ko kī: «Mo ai koe he Kiritō, ¡ka kī mai ꞌa ꞌai i puꞌa atu!».
E noho nō ꞌana a Pētero ꞌi haho o te hare o tū oromatuꞌa hopeꞌa era o te ra-rahi, he haka hāhine e tahi viꞌe tāvini he kī:  —Ē, a koe o roto i te nuꞌu oho ꞌi muri i a Ietū era o Karirea.
ꞌI muꞌa o te taꞌatoꞌa a Pētero i ꞌina ai ꞌe he kī:  —Kai ꞌite a au he aha taꞌa meꞌe e kī mai ena.
I hini ꞌiti era he oho ki muri i te ꞌōpani. ꞌI ira i takeꞌa ai i a Pētero e te rua viꞌe tāvini he kī ki te tētahi nuꞌu:  —Te taŋata era o muri o kuā Ietū era o Nātāreta.
I hōrea, i ꞌina haka ꞌou ai e Pētero:  —¡Kai ꞌite a au ko ai te taŋata ena!
Ko hini atu ꞌā, he haka hāhine ki a Pētero te nuꞌu māroa o rā kona he kī:  —He parautiꞌa mau ꞌā a koe o roto o rā nuꞌu; hai huru o tuꞌu vānaŋa iŋa e aŋi-aŋi ena.
He kī e Pētero:  —¡He hōrea atu au hai ꞌīŋoa o te ꞌAtua, kai ꞌite a au ko ai te taŋata ena, ꞌe ka hoa a au ki roto i te pōꞌauahi mo ai e reo-reo atu ꞌana a au!  ꞌI rā hora mau ꞌana he ꞌoꞌoa te moa.
He topa te manaꞌu o Pētero ki tū meꞌe kī era e Ietū: «E ko ꞌoꞌoa hia te moa ka kī rō ena e koe e toru kī iŋa kai ꞌite koe ko ai a au». He eꞌa ia a Pētero he oho mai tū kona era, ꞌe he toꞌo rō atu ꞌai te taŋi.
E Tito, e haka manaꞌu ki te taina: ꞌina ko rehu i a rāua mo haꞌatura ki te nuꞌu pūꞌoko haka tere henua ꞌe ki te nuꞌu ra-rahi, ꞌe mo riro o rāua he nuꞌu ko rito era ꞌā mo aŋa i te meꞌe riva-riva,
nuꞌu taꞌe vānaŋa ꞌino mo te rua, taꞌe moto, riva, ꞌe ꞌite i te moꞌa i te nuꞌu taꞌatoꞌa.
A tātou, ꞌi raꞌe ki te haka moe i te manaꞌu ꞌi ruŋa i a Ietū, i ai takoꞌa rō he taŋata taꞌe haka topa riva-riva i te manaꞌu, haka ꞌāriŋa, oho a te ara taꞌe tano, aŋa i te meꞌe rake-rake pohe e te hakari ꞌe rauhuru haka ꞌou atu meꞌe taꞌe tano reka mai ki a tātou. E noho era ꞌi roto i te mākota, ꞌe ꞌina he haŋa ki te tētahi ꞌe pē ira ꞌana te tētahi ki a tātou.
ꞌE te ꞌAtua, kope toꞌo i a tātou mai roto i te ūtuꞌa o te hara, i haka takeꞌa rō mai i tōꞌona riva ꞌe i tōꞌona haŋa.
ꞌE, ka ai atu ꞌina e tahi meꞌe riva-riva o tātou i aŋa, te ꞌAtua, ꞌi tōꞌona haka ꞌaroha, ko haka eꞌa ꞌā i a tātou mai roto i te ūtuꞌa o te hara hai haka maꞌitaki i te tātou māhatu ꞌe hai vaꞌai mai i te ora ꞌe ꞌi te noho iŋa ꞌāpī hai ⸤Vārua Maitai⸥.
Te ꞌAtua, i vaꞌai mai ai i te Vārua Maitai hai Ietū Kiritō, kope haka eꞌa i a tātou mai roto i te ūtuꞌa o te hara,
ki aŋi-aŋi riva-riva ai e tātou: pe muꞌa ka oho ena e ravaꞌa rō e tātou i te ora ꞌāpī ꞌina he hopeꞌa raꞌa vaꞌai e te ꞌAtua, pa he hauhaꞌa haka rē e te matuꞌa mo tāꞌana poki. ꞌE e ꞌite nei e tātou i nei meꞌe ꞌo te ai, ꞌi tōꞌona riva rahi, i kī ai e te ꞌAtua: a tātou he nuꞌu tano ki tōꞌona mata.
He parautiꞌa te ŋā meꞌe kī atu ena e au, ꞌe te meꞌe haŋa, ꞌi te hora nei, he haka aŋi-aŋi riva-riva e koe i nā ŋā meꞌe ki te nuꞌu haka moe i te manaꞌu ꞌi ruŋa i te ꞌAtua, ki ai ai o rāua he nuꞌu aŋa oho i te meꞌe riva-riva. Te hāpī ena he meꞌe tano ꞌe riva-riva mo te taꞌatoꞌa.
E Tito, ꞌina koe ko haka māuꞌa tuꞌu hora ki te tātake tahaŋa o ruŋa i te hakaara tupuna ꞌe o ruŋa i te ⸤haka tere iŋa era ꞌa Mōtē⸥; ꞌina, paꞌi, e tahi meꞌe riva-riva mo ravaꞌa.
Mo haka topa kē-kē o te kope e tahi i te nuꞌu haka moe i te manaꞌu ꞌi ruŋa i a Ietū, e ture. Ana taꞌe haka roŋo atu, e ture haka ꞌou. ꞌE mo taꞌe haka roŋo mau atu ꞌā, ka haka eꞌa mai roto i te nuꞌu ena.
Ko ꞌite ꞌana, paꞌi, koe: te kope pē nā, he kope haka tapa i tōꞌona manaꞌu mai ruŋa i te roŋo parautiꞌa o te ꞌAtua. ꞌE hai noho iŋa hara ōꞌona ka takeꞌa ena pē nei ē: ko hape mau ꞌā a ia.
Ka uŋa atu ena a au i a Ārētema ꞌo i a Tīkiko, e uꞌi te rāveꞌa mo oho atu ōꞌou ki Nīkōpori uꞌi mai i a au; e manaꞌu rō ꞌana, paꞌi, a au mo noho ꞌi ira ꞌi te toŋa.
E Tito, e hāꞌūꞌū koe ki a ꞌĀporo ꞌe ki a Tena, kope maꞌu ture o te rua ꞌi roto i te hare ture, hai meꞌe mo te rāua ara.
Te nuꞌu o tātou e ꞌite mo aŋa i te meꞌe riva-riva ꞌe mo hāꞌūꞌū i te rua, ki hauhaꞌa ai te rāua noho iŋa ꞌi te ao nei.
Te nuꞌu taꞌatoꞌa o muri i a au ꞌī e ꞌaroha atu ena. E ꞌaroha atu koe ki te tātou repahoa haka moe i te rāua manaꞌu ꞌi ruŋa i a Ietū.  ꞌE ka ai ꞌi ruŋa i a kōrua taꞌatoꞌa te riva rahi o te ꞌAtua.
E tahi mahana e pure ꞌana a Ietū. I oti era he kī e tahi o roto o tāꞌana nuꞌu hāpī:  —E Ietū, ka hāpī mai koe i a mātou pē hē ana pure; a Iovani Papatito, paꞌi, i hāpī rō i te pure ki tāꞌana nuꞌu hāpī.
He kī e Ietū:   —Pē nei a kōrua ana pure:  «E te Matuꞌa o mātou ē,  te meꞌe haŋa he moꞌa o te taŋata taꞌatoꞌa i tuꞌu ꞌīŋoa,  ꞌe he haka rē atu mo haka tere ōꞌou i a rāua.
E vaꞌai mai koe, e te ꞌAtua ē, hai kai paurō te mahana.
E haka kore koe i te mātou hara,  pa he haka rehu iŋa o mātou i te meꞌe ꞌino aŋa mai e te rua.  ꞌE, ꞌi te hora o te haka ꞌatu mai,  ꞌina koe ko haka rē i a mātou mo viri ki roto i te hara».
He kī takoꞌa e Ietū:  «He ꞌaꞌamu nō nei e tahi: ꞌAhuru mā piti o te pō, e tahi taŋata he eꞌa he oho ki te hare o tōꞌona repahoa ꞌe he kī: “E hoa, ka vaꞌai mai koe e toru haraoa.
Ko tuꞌu mai ꞌana ki tōꞌoku hare te repahoa e tahi, ꞌe ꞌina ꞌāꞌaku meꞌe mo vaꞌai”.
»He pāhono e rā hoa mai roto: “Ka eꞌa koe ka oho. ꞌĪ a mātou ko te ŋā poki e hāꞌuru ꞌana ꞌe ko puru ꞌā tōꞌoku ꞌōpani. E ko eꞌa e ko vaꞌai atu a au e tahi meꞌe”.
»ꞌĪ a au he kī atu: ka ai atu rā hoa e ko haŋa mo eꞌa mo vaꞌai i te meꞌe ki tōꞌona repahoa, pē tū eꞌa iŋa ꞌana ꞌi te taꞌe haka rē i a rāua mo hāꞌuru, ꞌe he vaꞌai i te meꞌe haŋa.
ꞌO ira, e no-noꞌi ki te ꞌAtua, he vaꞌai atu; e kimi, he haka takeꞌa atu; e pātōtō te ꞌōpani, he mātaki atu.
Ki te kope no-noꞌi, paꞌi, he vaꞌai; ki te kope kimi, he haka takeꞌa; ꞌe ki te kope pātōtō, he mātaki ki a ia.
»¿Ko matuꞌa hē te matuꞌa o roto i a kōrua mo vaꞌai hai kōreha veneno ki tāꞌana poki ana no-noꞌi hai ika;
ꞌo hai veriꞌārahu ana no-noꞌi hai māmari?
Mo ꞌite ia a kōrua mo vaꞌai i te meꞌe riva-riva ki te kōrua ŋā poki, ka ai atu kōrua he nuꞌu hara, ¿e ko taꞌe vaꞌai hō e te Matuꞌa o te raŋi i te ⸤Vārua Maitai⸥ ki te nuꞌu no-noꞌi ki a ia?».
A Ietū e haka eꞌa ꞌana i te tātane mai roto i te taŋata e tahi, taŋata ko haka mou ꞌana i te reꞌo e rā tātane. I eꞌa era tū tātane era, he haꞌamata rā taŋata he vānaŋa haka ꞌou.  He māere te nuꞌu ꞌi tū meꞌe era.
He kī e te tētahi: «A Veresepupa, pūꞌoko o te tātane, i vaꞌai i te mana ki te taŋata ena mo haka eꞌa i te tātane».
ꞌE tētahi atu, ꞌi te haŋa mo haka ꞌatu mo uꞌi pē hē ka meꞌe era a Ietū, he kī mo aŋa e tahi mana.
ꞌI te ꞌite o Ietū i te manaꞌu o rā nuꞌu he kī:  «Te henua tamaꞌi ki a rāua ꞌā e tōtōā ꞌana i a rāua ꞌā; ꞌe te huaꞌai moto ki a rāua ꞌā e haꞌataꞌa ꞌana.
Pē ira takoꞌa, mo moto o Rukifero ꞌe o tāꞌana tātane ki a rāua ꞌā, te pūai o tōꞌona haka tere iŋa he ŋaro.  »A au e kī atu ena i te meꞌe nei he kī o kōrua e haka eꞌa nei a au i te tātane hai pūai o Veresepupa.
Mo ai pē ira, ¿ꞌa ꞌai te vaꞌai i te pūai ki te nuꞌu hāpī o kōrua mo haka eꞌa i te tātane mai roto i te taŋata? E takeꞌa ena te hape o te kōrua manaꞌu hai meꞌe aŋa e te kōrua nuꞌu hāpī.
ꞌE, mo haka eꞌa ōꞌoku i te tātane mai roto i te taŋata hai pūai o te ꞌAtua, ko tuꞌu mai ꞌana ia te ⸤haka tere iŋa ꞌāpī o te ꞌAtua⸥ ki a kōrua.
»Mo ai o te ꞌaito e maꞌu rō ꞌā i tāꞌana meꞌe mo moto ꞌe e ꞌauario ꞌana i tōꞌona hare, ꞌina e tahi kope mo ravaꞌa mo toꞌo i te meꞌe o roto.
Ka ai atu pē ira, mo tuꞌu o te rua ꞌaito ꞌata hau ꞌi te haka kē ꞌe he rē ki a ia, he hiko ia i rā meꞌe maꞌu era ꞌāꞌana mo ꞌauario, he toꞌo i te meꞌe taꞌatoꞌa ai o rā hare, ꞌe he tuhaꞌa ki tōꞌona repahoa.
»ꞌĪ a au he kī atu: te kope taꞌe ⸤haka moe i te manaꞌu⸥ ꞌi ruŋa i a au ꞌina he haŋa mai, ꞌe te kope taꞌe hāꞌūꞌū mai mo aŋa i tāꞌaku aŋa e haka hape ꞌā i tāꞌaku aŋa.
»Te tātane e haka eꞌa ena mai roto i te taŋata he oho he kimi a te kona ꞌone taꞌe noho taŋata hai kona mo noho. ꞌI te taꞌe ravaꞌa, he manaꞌu: “ꞌĪ a au he hoki ki te hare mai ira a au i haka eꞌa mai ai”.
»Ka hoki era rā tātane, he takeꞌa i rā taŋata pa he hare e riva rō ꞌā mo noho, ko purumu ko haka riva-riva ꞌana.
He oho rā tātane he tari ki ira e hitu tātane ꞌata hau ꞌi te taparahi-taꞌata ki a ia, he uru he noho tahi ꞌi roto i tū taŋata era, ꞌe he ꞌata ꞌati rō atu ꞌai rā taŋata ki te hora raꞌe era».
E kī e oho nō ꞌā a Ietū i te ŋā meꞌe nei, he ohu e te viꞌe e tahi mai roto i te nuꞌu:  —¡Ko te koa i te viꞌe haka poreko ꞌe hāpaꞌo i a koe!
He pāhono e Ietū:  —¡Te koa mau tāꞌau i te nuꞌu ŋaroꞌa ꞌe haꞌatura i te vānaŋa o te ꞌAtua!
Ko ꞌata rahi ꞌana te nuꞌu e taka-taka e oho era. He haꞌamata haka ꞌou ia a Ietū he kī:  «Te taŋata o te hora nei taŋata manaꞌu taꞌe tano. E haŋa ꞌana mo aŋa ōꞌoku i te mana, ꞌe, te meꞌe mau nō mo takeꞌa e rāua he tāpaꞌo tuꞌu pa he meꞌe topa ki te perofeta era ko ⸤Hōnā⸥.
Te meꞌe topa, paꞌi, ki a ia i aŋa ai mo ꞌite e te nuꞌu o Nīnive: o te ꞌAtua i uŋa i a ia. Pē ira takoꞌa, te meꞌe ka topa ena ki te ⸤Poki o te taŋata⸥ mo haka ꞌite ki te nuꞌu taꞌatoꞌa o te hora nei: o te ꞌAtua a ia i uŋa mai.
»ꞌI te mahana o te haka ūtuꞌa, hora era mo ture ki te taŋata taꞌatoꞌa, he eꞌa te ꞌariki vahine o Tāvā ꞌe hai ia ka takeꞌa ena te hape o kōrua; i oho nō mai, paꞌi, mai te henua hopeꞌa o te roa mo haka roŋo i te vānaŋa mārama-rama o te ꞌariki era ko ⸤Toromono⸥. ꞌE ꞌi te kona nei te kope ꞌata hau ki a Toromono.
»Pē ira takoꞌa, te nuꞌu o Nīnive ka eꞌa ena ꞌi te mahana o te haka ūtuꞌa, ꞌe hai rāua ka takeꞌa ena te hape o kōrua; te nuꞌu o ira, paꞌi, i ŋaroꞌa era i te vānaŋa ꞌa Hōnā, he haka moe tahi i te manaꞌu ꞌi ruŋa i te ꞌAtua. ꞌE ꞌi te kona nei te kope ꞌata hau ki a Hōnā.
»ꞌIna e tahi taŋata haka pura i te hakariꞌi mo haka rē ꞌi raro i te ꞌavahata. E haka rē ena ꞌi te kona ruŋa nui o roto i te hare mo haka māꞌeha o te taŋata.
Te mata pa he mōrī haka māꞌeha i te hakari ꞌe pē ira te manaꞌu o te taŋata. Mo riva-riva, he haꞌere a roto i te māꞌeha; ꞌe mo rake-rake, a roto i te pōhāhā.
»E uꞌi ꞌo ai he pōhāhā te meꞌe o roto i a koe ꞌe he manaꞌu e koe he mōrī.
Mo ai he mōrī nō te meꞌe o roto i tuꞌu hakari, he haka māꞌeha i tuꞌu manaꞌu mo takeꞌa riva-riva i te meꞌe taꞌatoꞌa, pa he takeꞌa iŋa o te meꞌe ꞌi te māꞌeha o te hakariꞌi».
I oti era te vānaŋa ꞌa Ietū, he kī e te taŋata fariseo e tahi mo oho mo kai ꞌi tōꞌona hare. I tuꞌu era a Ietū, he uru he noho ꞌi ruŋa i te ꞌamuramaꞌa.
He māere tū fariseo era o te taꞌe aŋa o Ietū i te meꞌe rava māhani aŋa e te ⸤hūrio⸥ mo haka tano ki te rāua haka tere iŋa, he hopu i te rima ꞌi raꞌe ꞌe ꞌai ka noho iho ꞌi ruŋa i te ꞌamuramaꞌa mo kai.
He kī ia e Ietū:  —A kōrua te fariseo e haka tuꞌu rō ꞌana pa he nuꞌu tano ki te mata o te ꞌAtua, ꞌe te parautiꞌa, te kōrua roto e ꞌī rō ꞌā e te meꞌe ꞌino ꞌe e te pohe mo toke, pa he hapaina ꞌo pa he mareti tata e kōrua a te haho nō.
»¡E te maꞌa-maꞌa ē! ¿Kai ꞌite ꞌana ꞌō kōrua: o te kope ꞌāꞌana i aŋa i te haho i aŋa takoꞌa i te roto?
ꞌO ira, e vaꞌai ki te nuꞌu veve i te meꞌe hai manaꞌu riva-riva; pē ira ana takeꞌa i te maꞌitaki o te roto ꞌe o te haho.
»¡Ko te ꞌaroha i a kōrua, e te fariseo ē! O roto o te hoꞌe ꞌahuru ꞌapa o te meꞌe haka ꞌeo kai ꞌe o te tētahi atu meꞌe ꞌoka mo kai, e haꞌataꞌa ena e tahi o rā ŋā ꞌapa mo te ꞌAtua, pa he meꞌe kī ꞌi ruŋa i te ⸤haka tere iŋa ꞌa Mōtē⸥. Ka ai atu pē ira, ꞌina kōrua he aŋa i te meꞌe haŋa mau e ia, ko te meꞌe ena: he aŋa i te meꞌe tī-tika ꞌe he haŋa ki a ia. He ŋā meꞌe nei te meꞌe o kōrua mo aŋa, ꞌe ꞌina ko taꞌe aŋa te meꞌe raꞌe era.
»¡Ko te ꞌaroha i a kōrua, e te fariseo ē! Nuꞌu haŋa kōrua mo noho ꞌi ruŋa i te pepe o te nuꞌu ra-rahi o roto o te ⸤hare pure hūrio⸥, haŋa takoꞌa mo ꞌaroha e te taŋata ꞌi te ara pa he ꞌariki.
»¡Ko te ꞌaroha i a kōrua! Pa he kona tanu pāpaku kōrua rei-rei e te taŋata ꞌi te taꞌe tāpaꞌo ꞌe ꞌi te taꞌe ꞌite ꞌi raro e ai rō ꞌana te meꞌe piro.
He kī ia e te maꞌori e tahi o te haka tere hūrio:  —E te Maꞌori, taꞌa meꞌe kī ena e taꞌe haka au mai ꞌā i a mātou takoꞌa.
He kī e Ietū:  —¡Ko te ꞌaroha i a kōrua takoꞌa, e te maꞌori o te haka tere hūrio ē! E ꞌata haka ꞌamo ena e kōrua i te roŋo ki te nuꞌu mo haꞌatura, he meꞌe e ko ravaꞌa mo ꞌamo ꞌi te paŋahaꞌa, ꞌe a kōrua ꞌina he aŋa e tahi meꞌe mo haka rehe ꞌiti i te paŋahaꞌa.
»¡Ko te ꞌaroha i a kōrua! E haka nehe-nehe ena i te kona tanu i te perofeta tiŋaꞌi e te kōrua tupuna.
Pē ira e ꞌite ena e tano mau rō ꞌā mo kōrua te meꞌe aŋa e rāua; o rāua, paꞌi, i tiŋaꞌi, ꞌe o kōrua i haka nehe-nehe i te kona tanu.
»ꞌO ira te ꞌAtua hai mārama-rama i kī ai: “E uŋa rō au i te perofeta ꞌe i te ⸤ꞌāpōtoro⸥, ꞌe e tiŋaꞌi e haka mate rō e rāua i te tētahi ꞌe i te tētahi atu e tū-tute rō mo tōtōā”.
Ki te nuꞌu o te hora nei ka haka ꞌauhau ena e te ꞌAtua i te toto raŋa o te perofeta taꞌatoꞌa mai te haꞌamata iŋa o te ao,
mai te toto o ⸤ꞌĀvere⸥ ꞌātā ki te toto o Taharia tiŋaꞌi haka mate i te oꞌo iŋa o te ⸤Kona Moꞌa⸥ o te Hare o te ꞌAtua ꞌi tuꞌa o te fata. ꞌĪ a au he kī atu: te mate era o rā nuꞌu e haka ꞌauhau tahi rō e te ꞌAtua ki te nuꞌu o te hora nei.
»¡Ko te ꞌaroha i a kōrua, e te maꞌori o te haka tere hūrio ē!, toꞌo mo kōrua i te tāviri mātaki i te ꞌōpani uru ki te ara parautiꞌa o te ꞌAtua. ꞌE, a kōrua mau ena ꞌā ꞌina he uru ꞌe, takoꞌa, ꞌina he haka rē mo uru i te taŋata e haŋa rō ꞌā mo uru.
I eꞌa era a Ietū mai ira, he riri rō atu ꞌai te nuꞌu maꞌori o te haka tere hūrio ꞌe te fariseo. ꞌE mai rā mahana he haꞌamata e rā nuꞌu he haka tāika hai haka ꞌui-ꞌui ki a Ietū
mo ravaꞌa, hai vānaŋa kī e ia, i te ꞌōtohe mo ꞌa-ꞌaru.
Hora nei ꞌina he ūtuꞌa toe mo tātou mo te nuꞌu ꞌa Ietū Kiritō, nuꞌu ⸤haka moe i te manaꞌu⸥ ꞌi ruŋa i a ia,
ꞌi te meꞌe era te Vārua Maitai, vaꞌai i te ora ki te nuꞌu ꞌa Ietū Kiritō, haka tere i a tātou ꞌi te hora nei, ko haka eꞌa ꞌana i a tātou mai roto i te pūai o te hara maꞌu i a tātou ki te mate.
Te ꞌAtua ko aŋa ꞌā i te meꞌe taꞌe ravaꞌa e te ⸤haka tere iŋa ꞌa Mōtē⸥ mo aŋa, ꞌi te pūai kore o te taŋata. Ko haka kore ꞌā i te pūai o te hara mai ruŋa i te taŋata hai uŋa mai i tāꞌana Poki pa he taŋata ꞌe pa he tūtia mo ꞌamo e tōꞌona hakari i te ūtuꞌa o te tātou hara.
I aŋa ai i te meꞌe nei ki tano ai a tātou, te nuꞌu taꞌe haka tere haka ꞌou hai manaꞌu taŋata, haka tere hai Vārua Maitai, mo haꞌatura ki te meꞌe kī ꞌi ruŋa i te haka tere iŋa ꞌa Mōtē.
Te nuꞌu haka tere i a rāua hai manaꞌu taŋata, te meꞌe haŋa mau nō mo aŋa he meꞌe taꞌe tano. ꞌE te nuꞌu haka tere hai Vārua Maitai, te meꞌe haŋa mau nō mo aŋa he meꞌe o te Vārua Maitai.
Te nuꞌu aŋa i te meꞌe taꞌe tano, te meꞌe mo ravaꞌa he mate. ꞌE te nuꞌu aŋa i te meꞌe haŋa o te Vārua Maitai, te meꞌe mo ravaꞌa he haumārū ꞌe he ora ꞌina he hopeꞌa raꞌa.
Te nuꞌu haka tere i a rāua hai manaꞌu taŋata, he nuꞌu riri mo te ꞌAtua. Te nuꞌu nei ꞌina he haŋa mo haꞌatura ki te ⸤haka tere iŋa o te ꞌAtua haka pāpaꞌi ki a Mōtē⸥, ꞌe, takoꞌa, ꞌina mau ꞌā e ko ravaꞌa e rāua mo haꞌatura.
Te nuꞌu haka tere i a rāua hai manaꞌu taŋata e ko ravaꞌa, ki te hora hopeꞌa, mo haka koa i te ꞌAtua.
ꞌE, a kōrua ꞌina he haka tere haka ꞌou hai manaꞌu taŋata; e haka tere ena hai Vārua Maitai ꞌo te ai nā ꞌi roto i a kōrua te Vārua o te ꞌAtua. Te nuꞌu ꞌina he Vārua o te ⸤Kiritō⸥ o roto i a rāua, taꞌe o te Kiritō.
ꞌE, mo ai rō o te Kiritō ꞌi roto i a kōrua, he ora te kōrua vārua. Ko haka tano ꞌana, paꞌi, e te ꞌAtua i a kōrua ki tōꞌona mata, ka ai atu e mate rō te kōrua hakari, he ūtuꞌa o te hara.
Mo ai nā ꞌi roto i a kōrua te Vārua o te ꞌAtua haka ora i a Ietū mai te mate, māꞌana takoꞌa e haka ora i te kōrua hakari mai te mate hai Vārua ōꞌona ꞌi roto o kōrua.
ꞌO ira, e te taina ē, e ai rō ꞌana te tātou meꞌe mo aŋa, ꞌe rā meꞌe taꞌe he aŋa he oho i te meꞌe pohe nō e te hakari.
Mo noho mo aŋa o kōrua i nā meꞌe, he mate kōrua ꞌe he haꞌataꞌa mau rō ꞌāvai mai muri i te ꞌAtua. ꞌE, mo taꞌe haꞌatura haka ꞌou o kōrua ki te meꞌe pohe nō e te hakari hai hāꞌūꞌū o te Vārua Maitai, te meꞌe mo ravaꞌa he ora ꞌāpī ꞌina he hopeꞌa raꞌa.
Te nuꞌu taꞌatoꞌa haka tere e te Vārua Maitai, he ŋā poki o te ꞌAtua.
Te Vārua vaꞌai mai e te ꞌAtua taꞌe he vārua haka riro i a tātou he ꞌekaravo riꞌa-riꞌa ꞌi te kope haka aŋa i a ia, he Vārua haka riro i a tātou he ŋā poki o te ꞌAtua. Hai ia e kī ena a tātou ki te ꞌAtua: «¡E koro ōꞌoku ē!».
O te Vārua mau nei ꞌā te haka ꞌite mai ki a tātou pē nei ē: he ŋā poki tātou o te ꞌAtua.
ꞌE, ꞌi te meꞌe era he ŋā poki tātou o te ꞌAtua, mo tātou takoꞌa te hauhaꞌa ena ka vaꞌai ena e te ꞌAtua ki a Ietū, hauhaꞌa hōrea e te ꞌAtua mo tāꞌana ŋā poki. Te meꞌe nō, e haꞌaoromaꞌi tātou, ꞌi te hora nei, i te ꞌati topa mai ꞌo te ai o tātou ꞌāꞌana, ki ai ai a tātou, pe muꞌa ka oho ena, ꞌi roto i tōꞌona nui-nui, te auraꞌa, ki ai takoꞌa ai i a tātou tōꞌona huru riva.
Ki tōꞌoku manaꞌu, te ꞌati ꞌamo e tātou ꞌi te hora nei taꞌe ꞌā he meꞌe ki te meꞌe hopeꞌa o te nui-nui ka takeꞌa ena e tātou pe muꞌa ka oho ena.
ꞌE te meꞌe taꞌatoꞌa aŋa e te ꞌAtua ko te tiaki iŋa ꞌana ki te hora mo haka takeꞌa e ia: he ŋā poki tātou ꞌāꞌana,
ꞌo te ai te meꞌe taꞌatoꞌa aŋa e te ꞌAtua i haka ūtuꞌa takoꞌa rō ꞌi te hora haka ūtuꞌa i a ⸤ꞌĀtamu⸥, ꞌe ꞌina he ai haka ꞌou pa he meꞌe haŋa e te ꞌAtua. ꞌE taꞌe he meꞌe i haŋa e rā ŋā meꞌe, he meꞌe i haka rē e te ꞌAtua mo topa pē ira. ꞌE, ka ai atu pē ira, ko te noho iŋa ꞌana te meꞌe kī e ia:
he haka kore i te ꞌati mai ruŋa ki ai takoꞌa ai mo rā ŋā meꞌe te ora ꞌāpī nui-nui ena i te ŋā poki o te ꞌAtua.
Ko ꞌite ꞌana, paꞌi, a tātou: ꞌātā ki te hora nei te meꞌe taꞌatoꞌa aŋa e te ꞌAtua e ꞌau-auē rō ꞌana ꞌi te mamae pa he viꞌe ꞌi te hora poreko o te poki.
ꞌE taꞌe ko rāua nō te meꞌe māui-ui pē ira, ko tātou takoꞌa, he nuꞌu haka moe i te manaꞌu ꞌi ruŋa i a Ietū, ka ai atu i a tātou te Vārua Maitai, he meꞌe raꞌe i vaꞌai mai o te meꞌe mo vaꞌai mai e te ꞌAtua. ꞌI roto i a tātou e taŋi nei ki te hora mo haka takeꞌa e te ꞌAtua: he ŋā poki mau ꞌā ꞌāꞌana ꞌe he haka eꞌa e ia i te tātou hakari mai roto i te ꞌati.
Ko te ŋā meꞌe nei te meꞌe tiaki e tātou mai te hora haka moe i te manaꞌu ꞌi ruŋa i a Ietū. ꞌĀhani i a tātou te ŋā meꞌe nei, ꞌina e ko tiaki haka ꞌou. ¿Ko ai, paꞌi, te kope tiaki ki te meꞌe ko ai era ꞌana?
I ai ena e tiaki ꞌana a tātou ki te meꞌe ꞌina kai topa mai ꞌā, ki tiaki ki oho nō ia tātou koia ko haꞌaoromaꞌi hai pūai.
He kore o te tātou pūai, e hāꞌūꞌū mai ena te Vārua Maitai. ꞌE, ꞌi te taꞌe ꞌite o tātou pē hē ana pure, ꞌāꞌana mau ꞌā te ani ki te ꞌAtua mo tātou hai taŋi, taŋi ena ꞌina he vānaŋa mo haꞌaauraꞌa.
ꞌE, te ꞌAtua, kope ꞌite i te huru o te māhatu o te taŋata, ko ꞌite ꞌana he aha te meꞌe ani e te Vārua Maitai ꞌo te ai e ani ꞌana e te Vārua Maitai ki te meꞌe haŋa e te ꞌAtua mo te taŋata haka moe i te manaꞌu ꞌi ruŋa i a Ietū.
Ko ꞌite ꞌana a tātou pē nei ē: te ꞌAtua e haka tano tahi rō ꞌana i te meꞌe mo te riva-riva o te nuꞌu haŋa ki a ia, nuꞌu haꞌataꞌa e te ꞌAtua tano ki te meꞌe haŋa e ia mo rāua.
Te manaꞌu, paꞌi, ōꞌona mo rāua mai muꞌa ꞌā: mo ai o te māhatu pa he māhatu o tāꞌana Poki, ki ai ai rā Poki he ꞌatariki o te meꞌe rahi nō atu taina.
Ki te nuꞌu haꞌataꞌa e te ꞌAtua māꞌana i kī rō mo haka moe i te manaꞌu ꞌi ruŋa i a ia. ꞌE taꞌe nō ko te meꞌe ena, i haka tano rō i a rāua ki tōꞌona mata ꞌe i hōrea rō pē nei ē: pe muꞌa ka oho ena a rāua ꞌi roto i tōꞌona nui-nui, te auraꞌa, i a rāua takoꞌa te huru riva ōꞌona.
ꞌIna ia he vānaŋa toe mo kī. I ai rō nei te ꞌAtua ꞌi te tātou pāꞌiŋa, ꞌina e tahi kope mo rē mai ki a tātou.
I ai era i vaꞌai nō mai i tāꞌana Poki mo mate mo tātou, ¿pē hē ia ana taꞌe vaꞌai takoꞌa mai i te meꞌe taꞌatoꞌa?
¿Ko ai ia te kope mo tuhi i te hape o te nuꞌu haꞌataꞌa e te ꞌAtua? ꞌĀꞌana, paꞌi, te haka tano i a rāua ki tōꞌona mata.
¿Mā ꞌai e kī i te ūtuꞌa mo rāua? Ko Ietū Kiritō, paꞌi, te meꞌe i mate mo rāua koia ko ora mai te mate ꞌe ꞌai te pāꞌiŋa mataꞌu o te ꞌAtua e noho ena e ani ꞌana mo tātou.
I ai era pē ira, ¿he aha te meꞌe mo haka kore i te haŋa o Ietū Kiritō mai ruŋa i a tātou? ¿He mamae? ¿He ꞌati? ¿He tōtōā e te nuꞌu? ¿He maruaki? ¿He oŋe o te kahu? ¿He topa o te meꞌe rake-rake ꞌo he mate ꞌi te rima o te rua?
Te ꞌati tuꞌu pa he ŋā ꞌati nei e topa tāꞌue rō mai pēaha ki a tātou. Nā, paꞌi, e hāꞌaki rō ꞌana ꞌi ruŋa i te ⸤Pāpaꞌi Moꞌa⸥ pē nei ē:  «ꞌO te ai o mātou ꞌāꞌau, paurō te mahana he oho nō mai te aŋa o te taŋata mo tiŋaꞌi i a mātou;  ꞌe, ko haꞌariro ꞌā i a mātou he māmoe mo maꞌu mo tiŋaꞌi».
Ka ai atu e topa rō mai ꞌana te ŋā ꞌati taꞌatoꞌa nei, ꞌina he rē mai ki a tātou; e eꞌa nei, paꞌi, a tātou hai koa mai roto i te ꞌati hai pūai o te kope haŋa rahi mai.
ꞌE hora nei, ko aŋi-aŋi riva-riva ꞌana e au pē nei ē: ꞌina e tahi meꞌe mo haka kore i te haŋa o te ꞌAtua mai ruŋa i a tātou. ꞌIna e ko haka kore e te mate ꞌe e te ora, e te merahi ꞌe e te tātane, e te meꞌe o te hora nei ꞌe e te meꞌe pe muꞌa ka oho ena,
e te meꞌe o te kona hopeꞌa o te ruŋa nui ꞌe e te meꞌe o te kona hopeꞌa o te raro nui, ꞌe e te tētahi atu meꞌe aŋa e te ꞌAtua. ꞌIna mau ꞌā e tahi meꞌe mo haka kore mai ruŋa i a tātou i te haŋa o te ꞌAtua haka takeꞌa mai hai Ietū Kiritō, he Pūꞌoko Haka Tere o tātou.
I oho era he takeꞌa e au ka topa te merahi e tahi mai te raŋi e maꞌu rō ꞌana i te tāviri o te kona pū ꞌina he hopeꞌa o te raro nui. E maꞌu takoꞌa rō ꞌana ꞌi te rima i te vivi nui-nui e tahi.
He ꞌa-ꞌaru ia e rā merahi i te manuꞌino nui-nui mea-mea era, he kōreha o te noho iŋa tuai era ꞌā, he tātane era ko Rukifero, he here-here hai vivi e hoꞌe taꞌutini matahiti.
He toꞌo mai he hoa ki roto i tū pū era, ꞌe ꞌi roto i puru ai. He tāmaꞌu i te ꞌōpani e hoꞌe taꞌutini matahiti, ꞌo reo-reo haka ꞌou ki te taŋata o te ao. Ki tano rā matahiti he haka pakoꞌo mo te hora ꞌiti-ꞌiti e tahi.
He takeꞌa haka ꞌou ia e au i te pepe noho ꞌariki, ꞌe ꞌi ruŋa i rā ŋā pepe te nuꞌu ki a rāua i vaꞌai ai i te parau mo ture i te taŋata. He takeꞌa takoꞌa e au i te vārua o te nuꞌu i paꞌo i te ŋao i mā-mate ai ꞌo te haka ꞌite i te hāpī ꞌa Ietū ꞌe i te ⸤roŋo riva-riva o te ꞌAtua⸥. Hora era o rāua e ora nō ꞌana kai haꞌamuri ki te manuꞌino ꞌe ki te ꞌītoro aŋa pē ia, ꞌe ꞌina takoꞌa kai haka rē i a rāua mo tāpaꞌo a te tira ꞌe a te rima hai tāpaꞌo era o rā manuꞌino. ꞌE he takeꞌa e au te ora iŋa haka ꞌou mai o rāua mai te mate ꞌe te haka tere iŋa ananake ko te ⸤Kiritō⸥ e hoꞌe taꞌutini matahiti.
He ora iŋa raꞌe nei o te taŋata mai te mate. ꞌE te tētahi atu nuꞌu mā-mate, ki oti rā hoꞌe taꞌutini matahiti ka ora haka ꞌou ena.
¡Ko te koa i te nuꞌu ora haka ꞌou mai te mate ꞌi te ora iŋa raꞌe era; a rāua, paꞌi, o roto o te nuꞌu haꞌataꞌa e te ꞌAtua māꞌana! E ko ai ꞌi ruŋa i a rāua te pūai o te rua mate; e ⸤oromatuꞌa⸥ rō a rāua o te ꞌAtua ꞌe o te Kiritō, ꞌe he haka tere ananake ko kuā Ietū Kiritō ꞌi rā hoꞌe taꞌutini matahiti era.
Ki oti rā hoꞌe taꞌutini matahiti era, he haka eꞌa i a Rukifero mai tū kona puru era,
ꞌe he eꞌa he reo-reo ki a Koko ꞌe ki a Mākoko, te auraꞌa, ki te taŋata o te ŋā pāꞌiŋa ena e hā o te henua, ꞌe he haka taka-taka tahi ananake mo tamaꞌi ki te ꞌAtua. Te rahi o rāua pa he rahi ena ꞌā o te ꞌone.
ꞌI te rahi, he puru i te henua ꞌe he haka vari tahi i te kona noho o te nuꞌu haꞌataꞌa e te ꞌAtua māꞌana, kona haŋa rahi ꞌāꞌana. ꞌE mai te raŋi i ava ai hai ahi ꞌe he vera tahi rō atu ꞌai.
ꞌE a Rukifero, reo-reo era ki rā nuꞌu, ko hoa ꞌā ki roto i te kona ahi era, kona ꞌi ira e ura ena te azufre , kona ki ira takoꞌa i hoa ai i tū manuꞌino era ꞌe i tū perofeta reo-reo era. ꞌI ira ka oꞌo era te māui-ui ki roto i te ivi ka pō ka ꞌōtea ꞌātā ki te hopeꞌa raꞌa.
He takeꞌa e au i te pepe noho ꞌariki tea-tea e tahi ꞌe i te kope noho ꞌi ruŋa. ꞌI te nui-nui ꞌe ꞌi te ꞌana-ꞌana ōꞌona, he ŋaro te henua ꞌe te raŋi mai muꞌa i a ia, ꞌe ꞌina kai takeꞌa haka ꞌou mai.
He uꞌi atu ia a au i te nuꞌu mate, ka hōnui ꞌe ka taꞌe hōnui, e māroa rō ꞌana ꞌi muꞌa o tū pepe noho ꞌariki era. I oho era he mātaki-taki i te puka ꞌe i te puka takoꞌa era ꞌi ruŋa e pāpaꞌi rō ꞌā te ꞌīŋoa o te nuꞌu i a rāua te ora ꞌāpī ꞌina he hopeꞌa raꞌa. He ture ia i te nuꞌu mate tano ki te rāua meꞌe i aŋa pāpaꞌi ꞌi ruŋa i rā ŋā puka.
Te nuꞌu mā-mate nei, mai roto i te vaikava ꞌe mai roto i te kona ko ꞌAre i eꞌa tahi ai, ꞌe he ture ki a rāua taꞌatoꞌa tano ki te rāua meꞌe i aŋa.
I oti era he toꞌo mai i te mate ꞌe i te kona o te mate ko ꞌAre he hoa ki roto i te pōꞌauahi. Te kona ahi nei he rua mate iŋa,
ꞌe ꞌi ira i hoa ai i te nuꞌu ꞌina te rāua ꞌīŋoa o ruŋa i te puka pāpaꞌi o te ꞌīŋoa o te nuꞌu i a rāua te ora ꞌāpī ꞌina he hopeꞌa raꞌa vaꞌai e te ꞌAtua.
E te taina, ꞌi te meꞌe era ko haka ora ꞌana e te ꞌAtua i a kōrua ꞌi muri i a Ietū, te auraꞌa, ko vaꞌai atu ꞌana i te noho iŋa ꞌāpī, e haŋa kōrua ki te meꞌe o te raŋi, he kona ꞌi ira a Ietū e noho ena ꞌi te pāꞌiŋa mataꞌu o te ꞌAtua.
Te kī: e haŋa mo riro o te kōrua noho iŋa, noho iŋa tano o te taŋata ka noho ena ꞌi te raŋi, taꞌe ꞌō pa he noho iŋa o te nuꞌu o te ao nei taꞌe haŋa ki te ꞌAtua.
A kōrua, paꞌi, ko mate ꞌana, te auraꞌa, ko haka rē ꞌana te kōrua noho iŋa raꞌe era. ꞌE hora nei, te kōrua noho iŋa ꞌāpī ena pa he meꞌe: ꞌi muri i a Ietū Kiritō ꞌi muꞌa o te ꞌAtua. Te noho iŋa nei ꞌina he aŋi-aŋi e te taŋata
ꞌo te ai mai i a Ietū e ai ena. ꞌE hora ena ōꞌona ka hoki mai ena ki te ao nei, he ai takoꞌa a kōrua ꞌi muri i a ia ꞌi roto i tōꞌona nui-nui, te auraꞌa, he ai takoꞌa i a kōrua te huru riva ōꞌona.
E te taina, e haka kore tahi te meꞌe taꞌe tano aŋa ꞌi muꞌa ꞌā. ꞌIna kōrua ko moe i te viꞌe ꞌo i te taŋata taꞌe he viꞌe ꞌo he kenu o kōrua, ꞌina ko aŋa e tahi meꞌe taꞌe tano ꞌe hano-hano haŋa e te hakari, ꞌina kōrua ko haꞌatiꞌa ki te meꞌe taꞌe tano pohe e te hakari mo haka tere atu, ꞌe ꞌina takoꞌa ko nou-nou. (Te nou-nou, paꞌi, e tuꞌu rō ꞌā pa he meꞌe ena: e haꞌamuri ꞌana kōrua ki te ꞌītoro, ꞌe rā ꞌītoro he taoꞌa).
ꞌI te ŋā meꞌe nei ka topa ena te ūtuꞌa taparahi-taꞌata o te ꞌAtua ꞌi ruŋa i te nuꞌu taꞌe haꞌatura ki a ia.
ꞌI raꞌe ki te haka moe o kōrua i te manaꞌu ꞌi ruŋa i a Ietū e aŋa rō ꞌana kōrua i te ŋā meꞌe ena.
ꞌE, ꞌi te hora nei, te meꞌe o kōrua mo aŋa he haka kore mai ruŋa i a kōrua i te riri, i te riri taparahi-taꞌata, i te aŋa iŋa i te meꞌe taꞌe tano, i te vā-vā ꞌe i te parauꞌino.
ꞌIna kōrua ko reo-reo. Te huru ꞌe te noho iŋa taꞌe tano, paꞌi, o kōrua o muꞌa ꞌā ko haka rē tahi ꞌana.
Te ꞌAtua ko vaꞌai atu ꞌana i te huru ꞌāpī, ꞌe ꞌāꞌana te aŋa te oho atu ꞌi roto i te kōrua māhatu mo riro o kōrua pē ia, ki ꞌata māhani ai kōrua i a ia.
ꞌI te noho iŋa ꞌāpī nei, ꞌina te ꞌAtua he tapa atu hoki a koe he ⸤hūrio⸥ ꞌo taꞌe he hūrio, he kope hore i te kiri o te kinoŋa ꞌo taꞌe hore, he taŋata o te rua henua, ꞌo he kope hāpī kore, he ꞌekaravo ꞌo taꞌe he ꞌekaravo. Te meꞌe hauhaꞌa mau nō ko Ietū, ꞌe a ia ꞌi roto i te nuꞌu taꞌatoꞌa ⸤haka moe i te manaꞌu⸥ ꞌi ruŋa i a ia.
Te ꞌAtua e haŋa rō ꞌana ki a kōrua ꞌe ko haꞌataꞌa ꞌana i a kōrua māꞌana. ꞌO ira, e riro kōrua nuꞌu māhatu ꞌaroha, nuꞌu riva, nuꞌu taꞌe manaꞌu i hau rō atu ki te rua, nuꞌu haumārū, ꞌe nuꞌu ꞌite i te haꞌaoromaꞌi.
ꞌIna kōrua ko hōrou ko riri mo te rua; e haka rehu te meꞌe taꞌe tano aŋa atu. Pa he haka rehu iŋa e te ꞌAtua i te kōrua hape, pē ira ana haka rehu takoꞌa i te hape o te rua.
ꞌE ki te ŋā meꞌe taꞌatoꞌa nei e ꞌāmui te haŋa mo te rua. Hai haŋa, paꞌi, e ai ena te taina e tahi mau nō manaꞌu.
ꞌE mo te haumārū vaꞌai e Ietū Kiritō e hāꞌūꞌū atu mo ꞌite o kōrua he aha te meꞌe tano mo aŋa. Te ꞌAtua ko haꞌataꞌa ꞌana i a kōrua i te nuꞌu haka moe i te manaꞌu ꞌi ruŋa i a Ietū mo riro e tahi mau nō hakari ꞌe mo noho o kōrua taꞌatoꞌa ꞌi roto i te haumārū. ꞌE, e ꞌite kōrua mo māuru-uru mo oho ki te ꞌAtua.
E te taina, e maꞌu te roŋo ꞌa Ietū Kiritō ꞌi roto i te kōrua māhatu, ki haka tika ai nei roŋo i te kōrua manaꞌu ꞌe i te kōrua meꞌe aŋa. E hāpī ꞌe e hatu ki te rua, hai mārama-rama, mo haꞌatura o rāua ki te ꞌAtua. E hīmene kōrua i te vānaŋa o te ꞌAtua aŋa mo hīmene, i te tētahi hīmene haꞌahana-hana mo te ꞌAtua, ꞌe i te meꞌe haka hīmene e te ⸤Vārua Maitai⸥ koia ko māuru-uru ki te ꞌAtua hai māhatu.
Te meꞌe taꞌatoꞌa kī ꞌe aŋa e kōrua, e tano o te nuꞌu ꞌa Ietū Kiritō. ꞌE e māuru-uru e oho ki te ꞌAtua Matuꞌa mo te meꞌe taꞌatoꞌa aŋa e Ietū mo kōrua.
E te ŋā viꞌe, e haka rē mo te kōrua kenu e haka tere atu, he oho iŋa tano o te ŋā viꞌe haka moe i te manaꞌu ꞌi ruŋa i a Ietū.
E te kenu, e haŋa ki te kōrua ŋā viꞌe; ꞌina ko tōtōā ki te hora hopeꞌa.
E te ŋā poki, e haꞌatura ki te kōrua matuꞌa i te meꞌe taꞌatoꞌa, he meꞌe koa o te ꞌAtua.
E te matuꞌa, ꞌina ko haka riri i te kōrua ŋā poki, ꞌo hōriŋa mo aŋa i te meꞌe riva-riva.
E te ꞌekaravo, e haꞌatura ki te vānaŋa taꞌatoꞌa o te kope ꞌāꞌana te haka aŋa atu, ꞌe taꞌe nō ꞌō ꞌi te hora ꞌi muri i a kōrua ki koa ai. ꞌI te taꞌatoꞌa nō hora kōrua ana haꞌatura ki rā kope hai māhatu ꞌi te meꞌe era e moꞌa rō ꞌā a kōrua i a Ietū.
Taꞌatoꞌa meꞌe o kōrua mo aŋa, e aŋa hai māhatu pa he meꞌe: e aŋa ꞌā kōrua ki a Ietū ꞌe taꞌe ki te taŋata.
A Ietū, paꞌi, he Pūꞌoko Haka Tere parautiꞌa o tātou o te nuꞌu taꞌatoꞌa haka moe i te manaꞌu ꞌi ruŋa i a Ietū, ꞌe ki a ia tātou e tāvini nei. ꞌE ko ꞌite ꞌā e tātou: pe muꞌa ka oho ena te ꞌAtua e vaꞌai rō mai i te meꞌe i hōrea e ia mo tāꞌana nuꞌu,
ꞌe e haka ūtuꞌa rō i te nuꞌu aŋa i te meꞌe taꞌe tano. ꞌE ꞌi te hora kī o te ꞌAtua i te tano ꞌe i te taꞌe tano o te taŋata, ꞌina he uꞌi hoki he kope ra-rahi ꞌo he kope taꞌe ra-rahi. ꞌO ira, e te ꞌekaravo ē, e aŋa riva-riva kōrua ki te nuꞌu haka aŋa atu.
A au, te pūꞌoko haka tere o te nūnaꞌa taŋata ⸤haka moe i te manaꞌu⸥ ꞌi ruŋa i a Ietū, he ꞌaroha atu ki a koe, e te viꞌe haꞌataꞌa e te ꞌAtua māꞌana ē, ꞌe ki taꞌa ŋā poki.⁠ E haŋa rahi rō atu ꞌana a au ki a kōrua, ꞌe taꞌe nō ko au, pē ira takoꞌa ꞌana te nuꞌu ko ꞌite ꞌana i te parautiꞌa
ꞌo te ai ꞌi roto i te tātou māhatu te hāpī parautiꞌa ꞌātā ki te hora hopeꞌa.
Ka ai te riva rahi, te ꞌaroha ꞌe te haumārū o te ꞌAtua he Matuꞌa, ꞌe o Ietū Kiritō, he Poki ꞌāꞌana, ꞌi ruŋa i a tātou taꞌatoꞌa, he nuꞌu oho a te ara o te parautiꞌa ꞌe o te haŋa ki te rua.
Ko koa riva-riva ꞌana a au ꞌo te ꞌite pē nei ē: e ai rō ꞌana te tētahi nuꞌu o roto i a kōrua e tano rō ꞌana te noho iŋa ki te hāpī parautiꞌa o te ꞌAtua, pa he meꞌe kī mai e ia.
ꞌE hora nei, ꞌī a au he ani atu ki a kōrua: e haŋa tātou ki te rua. Te roŋo nei he haŋa ki te rua taꞌe o te hora nei, he meꞌe ko haka ꞌite mai era ꞌā mai te hora haka moe i te manaꞌu ꞌi ruŋa i a Ietū.
Mo ai o te tātou haŋa ki te rua, e haka tano ꞌana a tātou i te roŋo o te ꞌAtua. ꞌE rā roŋo ko te meꞌe nei: e haŋa ki te rua, he meꞌe ko ŋaroꞌa era ꞌā e tātou mai muꞌa ꞌā.
ꞌI te kona taꞌatoꞌa o te ao e noho mai ena meꞌe rahi nō atu nuꞌu reo-reo e kī ena kai oho mai a Ietū hai hakari taŋata. Te kope kī pē ira he kope haꞌavare ꞌe he kope taꞌe haŋa ki te ⸤Kiritō⸥.
ꞌIna ko haka roŋo, ꞌo ŋaro rō i a kōrua te meꞌe taꞌatoꞌa riva-riva aŋa e tātou, ꞌo taꞌe ravaꞌa e kōrua i te meꞌe hōrea mai era e te ꞌAtua.
Te kope ꞌāmui hai hāpī kē i te hāpī parautiꞌa ꞌa Ietū ꞌina he ꞌAtua o muri i a ia, ꞌe te kope haka tano oho i a ia ki rā hāpī ꞌi muri i a ia te ꞌAtua Matuꞌa ꞌe te Poki.
ꞌE mo tuꞌu atu o te taŋata ki te kōrua hare e hāpī ꞌā o ruŋa i te ꞌAtua, ꞌe tāꞌana meꞌe hāpī taꞌe he hāpī parautiꞌa ꞌa Ietū, ꞌina ko toꞌo ki roto i tuꞌu hare ꞌe ꞌina ko ꞌaroha.
Te kope ꞌaroha ki a ia e peꞌe ꞌā ki te aŋa taꞌe tano o rā taŋata ꞌe e ꞌāpiti ꞌā ki a ia.
Meꞌe rahi tāꞌaku meꞌe haŋa mo kī atu ki a kōrua, ꞌe ꞌina a au kai haŋa mo pāpaꞌi atu. Tōꞌoku haŋa he oho atu ki a kōrua ena, ꞌe he vānaŋa atu e au mau ꞌā, ki ko-koa tahi ai a tātou.
Te ŋā poki o tuꞌu taina haꞌataꞌa takoꞌa era e te ꞌAtua māꞌana ꞌī e ꞌaroha atu ena mo kōrua. ꞌIorana.
He eꞌa a Ietū mai roto i te Kona Haꞌamuri ꞌAtua. E oho nō ꞌā he haka hāhine tāꞌana nuꞌu hāpī he haꞌamata he aŋa mo uꞌi o Ietū i te nehe-nehe o rā kona.
He kī e Ietū: «E uꞌi riva-riva te kona taꞌatoꞌa ena. ꞌĪ a au he kī atu: pe muꞌa ka oho ena e ko ai haka ꞌou e tahi māꞌea ꞌi ruŋa i te rua māꞌea. E haka marua tahi rō».
He iri ia a kuā Ietū ki ruŋa i te Maꞌuŋa o te ꞌŌrivo. I tuꞌu era he noho a Ietū, ꞌe he haka hāhine tāꞌana nuꞌu hāpī, he ꞌui koroꞌiti mo rāua ꞌā:  —E haŋa rō ꞌana a mātou mo kī mai ōꞌou a hē ka topa tū meꞌe era. ¿He aha te taipe ka topa ena mo ꞌite ko hāhine ꞌā tuꞌu hoki iŋa mai ꞌe te paꞌo iŋa o te ao?
He pāhono e Ietū:  —E uꞌi kōrua ꞌo haka maꞌa-maꞌa rō atu.
Nuꞌu rahi te nuꞌu ka tuꞌu atu ena he kī atu ko au a rāua. Pē nei ka kī atu ena: “He Kiritō au”, ꞌe nuꞌu rahi te nuꞌu ka haka maꞌa-maꞌa ena.
»E ŋaroꞌa rō e kōrua i te parau ꞌāpī o te tamaꞌi o henua nei o henua era; ꞌe, ꞌina ko riꞌa-riꞌa. He topa mau ꞌā te meꞌe era, ꞌe, ka ai atu pē ira, kai hāhine ꞌā te hopeꞌa o te ao nei.
Te nuꞌu o te henua e tahi e moto rō ki te nuꞌu o te rua henua, ꞌe he tamaꞌi te ꞌariki o te kona e tahi ki te ꞌariki o te rua kona. ꞌE meꞌe rahi kona he maruaki ꞌe he mākenu-kenu te henua.
He haꞌamata iŋa iho rā o te ꞌati mo topa mai.
»E vaꞌai rō i a kōrua ki te nuꞌu mo tōtōā; e tiŋaꞌi e haka mate rō, ꞌe e maꞌu rō te riri mo kōrua e te taŋata o te hau taꞌatoꞌa, he haka moe o kōrua i te manaꞌu ꞌi ruŋa i a au.
ꞌI rā ŋā mahana meꞌe rahi nuꞌu ka taꞌe haka moe haka ꞌou ena i te manaꞌu ꞌi ruŋa i te ꞌAtua; te taŋata e maꞌu rō i te riri mo te rua ꞌe e vaꞌai rō e te kope e tahi i te rua ki te rima o te taŋata taꞌe haŋa ki rā rua kope era.
He ai meꞌe rahi nō atu te perofeta reo-reo, ꞌe nuꞌu rahi te nuꞌu ka haka manaꞌu ena he parautiꞌa te rāua meꞌe kī.
ꞌI rā ŋā mahana, ꞌi te rahi o te meꞌe taꞌe tano aŋa, he kore te haŋa mo te rua o te rahi raꞌa mau o te taŋata.
ꞌE te kope haka moe oho nō i tōꞌona manaꞌu ꞌātā ki te hopeꞌa, he ravaꞌa i te ora ꞌāpī ꞌina he hopeꞌa raꞌa vaꞌai e te ꞌAtua.
Te roŋo riva-riva o te ⸤haka tere iŋa ꞌāpī o te ꞌAtua⸥ e haka ꞌite rō ꞌi te kona taꞌatoꞌa mo ꞌite tahi o te taŋata o te ao; ki oti ka tuꞌu iho mai ena te hopeꞌa o te ao.
»Te perofeta era ko Taniera ko pāpaꞌi ꞌana o ruŋa o te kope ko ia te meꞌe ka hano-hano ꞌe ka ꞌenemī ena e te ꞌAtua. Ka takeꞌa ena e kōrua te māroa iŋa o rā kope ꞌi te kona moꞌa, te auraꞌa, ꞌi te Kona Haꞌamuri ꞌAtua (te kope taiꞌo, ¡e aŋi-aŋi!),
ꞌi rā hora te nuꞌu noho o Hūrea e tē-tere a te kona maꞌuŋa;
ꞌe te kope ꞌi haho o tōꞌona hare e tere, ꞌina ko uru ko toꞌo e tahi meꞌe mai roto;
ꞌe te kope ꞌi ꞌuta, ꞌina ko hoki ki te hare ni mo toꞌo i tōꞌona paratoa.
¡ꞌI rā ŋā mahana ko te ꞌaroha ꞌi te hānautama ꞌe ꞌi te ŋā viꞌe e haka ꞌomo-ꞌomo nō ꞌā i te rāua ŋā poki!
E ani kōrua ki te ꞌAtua mo taꞌe ai ꞌi te toŋa ꞌo ꞌi te ⸤mahana haka ora⸥ te mahana era mo tē-tere.
Te ꞌati ka topa era ꞌi rā ŋā mahana he taparahi-taꞌata, he meꞌe kai topa ꞌā mai te hora aŋa e te ꞌAtua i te ao ki ꞌaŋarīnā, ꞌe ꞌina e ko ai haka ꞌou te meꞌe tuꞌu pē ira ki te hora hopeꞌa.
ꞌE mo taꞌe haka poto e te ꞌAtua ꞌi rā ŋā mahana, ꞌina e tahi taŋata mo ora; ꞌe, he haka poto e ia ꞌi te haŋa ki te nuꞌu haꞌataꞌa māꞌana.
»Mo kī atu e te kope e tahi ꞌi rā ŋā mahana: “ꞌĪ te ⸤Kiritō⸥ ꞌi aꞌa” ꞌo “ꞌAi te Kiritō ꞌai rā”, ꞌina kōrua ko haka roŋo.
Nā e tuꞌu rō mai te kiritō ꞌe te perofeta taꞌe parautiꞌa; e aŋa rō i te mana mo haka maꞌa-maꞌa i te manaꞌu o te taŋata, ꞌātā i te manaꞌu o te nuꞌu haꞌataꞌa e te ꞌAtua māꞌana, ana ravaꞌa e rāua.
E uꞌi e hāpaꞌo kōrua. Nā ko haka ꞌite atu ꞌana e au ꞌi raꞌe ki te topa iŋa mai o rā ŋā meꞌe.
ꞌO ira, mo kī atu ki a kōrua: “Ka uꞌi, ꞌai rā ꞌi te kona ꞌone taꞌe noho taŋata te Kiritō”, ꞌina kōrua ko oho; ꞌe mo kī atu: “Ka uꞌi mai, ꞌi nei e piko atu ena”, e uꞌi ꞌo haka roŋo rō.
Pa he ꞌana-ꞌana o te ꞌuira e takeꞌa ena mai te pāꞌiŋa eꞌa o te raꞌā ki te pāꞌiŋa topa, pē ira ka takeꞌa ena e te nuꞌu te hoki iŋa mai o te ⸤Poki o te taŋata⸥.
ꞌE pa he ꞌite iŋa e tātou ꞌi te kona ai o te meꞌe mate hai taka-taka ꞌi rā kona o te manu kai i te meꞌe mate, pē ira ka ꞌite ena, hai topa iŋa o te ŋā meꞌe taꞌatoꞌa nei, ko hāhine ꞌā te hoki iŋa mai o te Poki o te taŋata.
»Ki oti te mahana o rā ŋā ꞌati, he pōhāhā te raꞌā, e ko māꞌeha haka ꞌou te māhina, he vī-viri te hetuꞌu, ꞌe he rurū tahi te meꞌe o te raŋi.
ꞌI rā hora he takeꞌa ꞌi te raŋi te tāpaꞌo o te hoki iŋa mai o te Poki o te taŋata. Te nuꞌu taꞌatoꞌa o te ao he toꞌo te taŋi ꞌi te riꞌa-riꞌa, ꞌe he takeꞌa i te turu iŋa mai o te Poki o te taŋata ꞌi ruŋa i te raŋi e tahi, ꞌi ruŋa i a ia te pūai ꞌe te ꞌana-ꞌana o te ꞌAtua.
Hai puhi pūai o te koneta ka uŋa era i tāꞌana merahi mo haka taka-taka i te nuꞌu haꞌataꞌa māꞌana mai te pāꞌiŋa era a ha-hā o te ao, mai te potu nei o te raŋi ki te potu era.
He kī haka ꞌou e Ietū:  —E haka topa te kōrua manaꞌu ꞌi ruŋa i te tumu pika: ki ai tōꞌona maŋa ꞌāpī, ꞌe ki pipi tōꞌona raupā, he aŋi-aŋi e kōrua ko hāhine ꞌā a hora.
Pē ira ꞌā, ka takeꞌa ena i te ŋā meꞌe taꞌatoꞌa nei, e ꞌite kōrua ko hāhine ꞌā te hoki iŋa mai o te Poki o te taŋata.
ꞌĪ a au he kī atu: te taŋata o te hora nei e ko ŋaro hia ka topa tahi rō ena te ŋā meꞌe nei.
E ŋaro rō te raŋi ꞌe te henua, ꞌe tāꞌaku vānaŋa nei e ko ŋaro; e tano tahi rō.
»Te mahana ꞌe te hora o tōꞌona hoki iŋa mai ꞌina e tahi taŋata i ꞌite. Kai ꞌite e te merahi o te raŋi, ꞌe pē ira takoꞌa ꞌā e te Poki; he Matuꞌa mau nō te meꞌe i ꞌite.
»Te noho iŋa o te taŋata ꞌi te ŋā mahana era ko hāhine ꞌā mo hoki mai o te Poki o te taŋata pa he noho iŋa ꞌā o te nuꞌu ꞌi te hora o Nōē.
ꞌI te ŋā mahana era kai topa ꞌā te ꞌati o te ꞌua ꞌātā ki te mahana eke o Nōē ki ruŋa i te pahī, te taŋata e kai nō ꞌana, e unu nō ꞌā ꞌe e ⸤hāipo-ipo⸥ nō ꞌā.
ꞌE ꞌina kai manaꞌu hia i topa rō ai te ꞌati o te ꞌua ꞌe he mā-mate tahi rō ꞌai. Pē ira takoꞌa ꞌā ka topa ena ꞌi te hora o te hoki iŋa haka ꞌou mai o te Poki o te taŋata.
ꞌI rā hora, o te ŋāŋata hoko rua e aŋa ꞌana ꞌi ꞌuta, e tahi ka toꞌo ena, e tahi ka haka rē ena.
ꞌE o te ŋā viꞌe hoko rua e oro ꞌā i te tariko, e tahi ka toꞌo ena, e tahi ka haka rē ena.
»ꞌO ira, e veveri e ꞌara te mata. Kai ꞌite kōrua a hē ka tuꞌu mai te Pūꞌoko Haka Tere nei o kōrua.
Ka haka roŋo mai kōrua i te meꞌe nei: ꞌāhani e ꞌite rō e te hoa hare i te hora mo tuꞌu o te toke-toke, e ko haꞌuru ꞌo oꞌo ꞌo toke ꞌi tōꞌona hare.
ꞌO ira, e haka rito kōrua; te Poki o te taŋata e ko aŋi-aŋi hia e kōrua ka tuꞌu rō atu ena.
»E ai kōrua pa he tāvini haꞌatura ꞌe haka roŋo, kope haka pūꞌoko e te taŋata haka aŋa i a ia mo tuhaꞌa i te kai ꞌi tōꞌona hora ki te tētahi tāvini o te hare.
¡Ko te koa i te tāvini ka tuꞌu era te taŋata ꞌāꞌana te haka aŋa, e aŋa ꞌana i te meꞌe taꞌatoꞌa kī mo aŋa!
ꞌĪ a au he kī atu: te taŋata era ꞌāꞌana te haka aŋa e haka rē rō ki rā tāvini i tōꞌona hauhaꞌa taꞌatoꞌa mo hāpaꞌo.
»ꞌE mo ai he tāvini taparahi-taꞌata manaꞌu e ko hōrou e ko tuꞌu te taŋata haka aŋa i a ia,
he haꞌamata he tōtōā i te tētahi tāvini ꞌe he piri ki te nuꞌu taꞌero he ka-kai ꞌe he unu ananake,
ꞌi te hora ꞌe ꞌi te mahana e ko ꞌite hia e rā kope, ka tuꞌu era tū taŋata haka aŋa era i a ia,
he haka ūtuꞌa pa he haka ūtuꞌa iŋa i te nuꞌu riva a te haho nō. He toꞌo ia te taŋi ꞌe te ꞌau-ꞌau raꞌa niho o rā tāvini.
Mo ai o te taina e ai rō ꞌana tāꞌana ture mo te rua taina, ꞌina ko maꞌu i rā taina ki muꞌa o te nuꞌu pūꞌoko haka tere o te hare ture o te ao nei. Te meꞌe mau mo aŋa he ani ki te tētahi taina haꞌataꞌa e te ꞌAtua māꞌana mo hāꞌūꞌū i a ia.
¿Kai ꞌite ꞌana ꞌō kōrua: pe muꞌa ka oho ena, mo tātou mo te nuꞌu haꞌataꞌa e te ꞌAtua e ture i te nuꞌu o te ao nei? ꞌE, mo ai pē ira, ¿e ko ravaꞌa mau ꞌō e kōrua ꞌi te hora nei mo haka riva-riva i te ture ꞌiti-ꞌiti e tahi?
¿Kai ꞌite takoꞌa ꞌana ꞌō kōrua: pe muꞌa ka oho ena ꞌātā ki te merahi ka ture ena e tātou? ¿Pē hē ia ana taꞌe tano i a tātou mo ture i te meꞌe ꞌiti-ꞌiti o te ao nei?
Mo ai tāꞌue o te kōrua ture, e ko tano mo maꞌu o kōrua i te kōrua taina ki muꞌa o te nuꞌu taꞌe haka moe i te manaꞌu ꞌi ruŋa i a Ietū mo haka kore o te ture.
Te vānaŋa nei e kī atu ena mo haꞌamā o kōrua. E tuꞌu rō ꞌana, paꞌi, pa he meꞌe ena ē: ꞌina he kope mārama-rama o roto i a kōrua mo haka kore i te kōrua ture.
ꞌE ko te horo ko te oho iŋa ꞌana kōrua i a kōrua ꞌā ki te pūꞌoko haka tere o te hare ture taꞌe haka moe i te manaꞌu ꞌi ruŋa i a Ietū.
Te ai te oho nō o te ture ꞌi roto i a kōrua e takeꞌa ena ko rē atu ꞌana ki a kōrua te manaꞌu taꞌe tano. Te meꞌe mau o kōrua mo aŋa he haꞌaoromaꞌi i te kope aŋa atu i te meꞌe taꞌe tano ꞌe toke atu i a kōrua.
ꞌE te meꞌe aŋa oho nō e kōrua he meꞌe taꞌe tano ꞌe he toke, ꞌātā i te meꞌe o te kōrua taina.
¿Kai ꞌite ꞌana hō kōrua: te nuꞌu aŋa i te meꞌe taꞌe tano ki te mata o te ꞌAtua e ko oꞌo ki roto i te nūnaꞌa taŋata haka tere e ia? ꞌIna kōrua ko reo-reo ki a kōrua ꞌā. ꞌIna, paꞌi, o roto i te nūnaꞌa taŋata haka tere e te ꞌAtua te nuꞌu moe i te viꞌe i te taŋata taꞌe he viꞌe ꞌo taꞌe he kenu ꞌāꞌana, ꞌina he nuꞌu haꞌamuri ki te ꞌītoro, he nuꞌu taiꞌata, he ŋāŋata haꞌariro i a rāua pa he viꞌe, he hiku, he toke-toke, he nuꞌu nou-nou, he nuꞌu rava taꞌero, he nuꞌu vānaŋa taꞌe tano mo te rua, ꞌe he nuꞌu toke i te rua hai reo-reo.
—
Tētahi o kōrua i aŋa rō i te ŋā meꞌe nei ꞌi muꞌa ꞌā. ꞌE, hora nei, ꞌi te ai o te tātou Pūꞌoko Haka Tere ko Ietū Kiritō hai haka moe i te manaꞌu ꞌi ruŋa i a ia, te ꞌAtua ko haka kore ꞌana i te kōrua hara, ko haꞌataꞌa ꞌana i a kōrua māꞌana, ꞌe ko haka riro ꞌana he nuꞌu tano ki tōꞌona mata ꞌi te ai o te ⸤Vārua Maitai⸥ ꞌi roto i a kōrua.
Mo kī o te kope e tahi o roto i a kōrua pē nei ē: «A mātou, te nuꞌu haka moe i te manaꞌu ꞌi ruŋa i a Ietū, ꞌina e tahi meꞌe taꞌe haꞌatiꞌa i a mātou mo aŋa i te meꞌe nō era o mātou i haŋa ꞌo te ai taꞌe hai haka tano ki te ⸤haka tere iŋa ꞌa Mōtē⸥ e tano nei mātou ki te mata o te ꞌAtua», he aŋi mau ꞌana tāꞌana meꞌe kī. Ka ai atu pē ira, taꞌe taꞌatoꞌa meꞌe mo aŋa e tātou he meꞌe mo te tātou riva-riva. A au mau nei ꞌā, ka ai atu ꞌina he meꞌe taꞌe haꞌatiꞌa i a au mo aŋa i tāꞌaku meꞌe haŋa, ꞌina a au he aŋa e tahi meꞌe mo ai ka hopeꞌa era he haka tere mai i a au e rā meꞌe.
ꞌE mo kī o te rua kope pē nei ē: «Te ꞌAtua i aŋa ai i te tātou kōpū mo te kai ꞌe te kai mo te kōpū», he aŋi takoꞌa ꞌā tāꞌana vānaŋa, ka ai atu pe muꞌa ka oho ena e ko ai haka ꞌou pē ira. Te meꞌe nō, ꞌina kōrua ko manaꞌu: pē ira takoꞌa ꞌana te hakari. Te ꞌAtua, paꞌi, kai aŋa i te hakari mo moe i te viꞌe ꞌo i te taŋata taꞌe he kenu taꞌe he viꞌe; i aŋa ai e te ꞌAtua mo tāvini ki te tātou Pūꞌoko Haka Tere ko Ietū Kiritō, ꞌe tāꞌana meꞌe haŋa he hāpaꞌo o tātou i te hakari.
ꞌE pe muꞌa ka oho ena, he haka ora e te ꞌAtua i a tātou mai te mate hai pūai ōꞌona, pa he haka ora iŋa era e ia i a Ietū, Pūꞌoko Haka Tere o tātou.
A kōrua ko ꞌite ꞌana: te kōrua hakari he ŋā kona ena o te hakari o Ietū. Iā. ¿E toꞌo mau rō ia a kōrua i te kona e tahi o te hakari o te ⸤Kiritō⸥ ꞌe he haka riro he kona o te hakari o te viꞌe taiꞌo? ¡ꞌIna!
Hora ena o te taŋata e piri ena ki te taiꞌo, he riro ararua e tahi mau nō hakari, pa he meꞌe kī ꞌi ruŋa i te ⸤Pāpaꞌi Moꞌa⸥: «Ararua he riro e tahi mau nō hakari».
ꞌIna ko rehu, te kope o te Kiritō e tahi mau nō vārua ararua.
ꞌO ira, e hāpaꞌo kōrua e te hara he moe i te viꞌe i te kenu taꞌe o kōrua. Te kope moe i te viꞌe i te kenu taꞌe ꞌāꞌana e hara ꞌana ki tōꞌona hakari ꞌe ki tōꞌona vārua. ꞌE ꞌina he rua hara hopeꞌa o te taparahi-taꞌata tōtōā i te taŋata pa he hara nei.
ꞌIna ko rehu, te tātou hakari pa he Kona Haꞌamuri o te Vārua Maitai vaꞌai mai e te ꞌAtua, ꞌe ꞌi roto e noho ena a ia. A tātou taꞌe o tātou ꞌā, o te ꞌAtua.
Ko ꞌauhau ꞌana, paꞌi, e ia i a tātou māꞌana ꞌi te hora mate era o Ietū ꞌi ruŋa i te tātaurō. ꞌO ira, te meꞌe taꞌatoꞌa aŋa e tātou hai hakari e takeꞌa e moꞌa rō ꞌana tātou i te ꞌAtua.
E rua mahana toe mo te ⸤ŋoŋoro he Pakate⸥, ŋoŋoro kai i te haraoa ꞌina he revaura. Te ⸤oromatuꞌa ra-rahi⸥ ananake ko te ⸤maꞌori o te haka tere hūrio⸥ e kimi ꞌana i te rāveꞌa mo ꞌa-ꞌaru hai reo-reo i a Ietū ꞌe mo tiŋaꞌi mo haka mate.
I ai rō tētahi o rā nuꞌu i kī mo taꞌe ꞌa-ꞌaru ꞌi rā ŋā mahana era o te ŋoŋoro ꞌo tātake ꞌe ꞌo moto te taŋata.
A Ietū ia ꞌi Vētānia, ꞌi te hare o Tīmona, e kī takoꞌa era ko Rēpera. E noho nō ꞌā a Ietū ꞌi ruŋa i te ꞌamuramaꞌa, he tuꞌu e tahi viꞌe e maꞌu rō ꞌā e tahi ipu aŋa hai māꞌea nehe-nehe ko ꞌī ꞌā e te manoꞌi he nardo , manoꞌi hopeꞌa o te hauhaꞌa. He tī-tiŋi e rā viꞌe i te puꞌa o rā ipu mo ha-hata ꞌai ka huri a ruŋa i te pūꞌoko o Ietū.
I ai rō te nuꞌu o rā kona i riri, i kī ki a rāua ꞌā: «¿He aha i haka māuꞌa ai i te manoꞌi?
Māuꞌa ꞌō i taꞌe hoꞌo ai mo hāꞌūꞌū ki te veve. Te moni, paꞌi, o te manoꞌi era ko te tara ena mo ꞌauhau e toru hānere mahana aŋa».  He ture ia e rā nuꞌu ki rā viꞌe.
He kī e Ietū:  «¡Ka haka rē! ¿He aha kōrua e ture ena ki a ia? Nā e aŋa ꞌana i te meꞌe riva-riva mōꞌoku.
Te nuꞌu veve e ko ŋaro mai muri i a kōrua ki te hora hopeꞌa. Hora nō era o kōrua i haŋa e tano nō mo hāꞌūꞌū ki a rāua. ꞌE, a au e ko noho e ko oho nō atu ꞌi muri i a kōrua.
ꞌE te viꞌe nei ko aŋa ꞌā i tāꞌana meꞌe i tano mo aŋa: ꞌī ko haka ꞌeo era ꞌā i tōꞌoku hakari mo tōꞌoku hora tanu.
ꞌĪ a au he kī atu: ꞌi te kona taꞌatoꞌa o te ao haka ꞌite i te ⸤roŋo riva-riva o te ꞌAtua⸥, he vānaŋa takoꞌa o ruŋa i te meꞌe aŋa mai nei e ia; pē ira ka taꞌe rehu ena a ia».
A Hura Ikariote, he kope o roto o te hoꞌe ꞌahuru mā piti nuꞌu hāpī ꞌa Ietū, he oho he vānaŋa ki te nuꞌu oromatuꞌa ra-rahi mo vaꞌai e ia i a Ietū.
I ŋaroꞌa era e rā nuꞌu i te vānaŋa ꞌa Hura, he koa rō atu ꞌai ꞌe he kī mo ꞌauhau e rāua hai moni. Pē ira a Hura i haꞌamata i uꞌi ai i te hora tano mo vaꞌai i a Ietū ki rā nuꞌu.
ꞌI te mahana raꞌe o te ŋoŋoro kai i te haraoa ꞌina he revaura, he mahana tiŋaꞌi i te māmoe mo te Pakate, he ꞌui e tāꞌana nuꞌu hāpī ki a Ietū:  —¿ꞌI hē mātou ana aŋa i te tātou kai mo te Pakate?
He uŋa ia e Ietū e rua o tāꞌana nuꞌu hāpī:  —Ka oho ki Hērutarema. ꞌI ira ka takeꞌa ena e kōrua i te taŋata e tahi e maꞌu rō ꞌā i te karo vai. He oho kōrua ꞌi tuꞌa.
ꞌE, a te kona ōꞌona ka uru era, he uru takoꞌa kōrua he kī ki te taŋata ōꞌona te hare: “Ko uŋa mai ꞌā e te Maꞌori mo ꞌui atu: ¿ꞌI piha hē ka kai ena a ia i te kai o te Pakate ananake ko tāꞌana nuꞌu hāpī?”.
Māꞌana e haka takeꞌa atu i te piha nui-nui o ruŋa ko haka riva-riva era ꞌā. ꞌI roto a kōrua ana aŋa i te tātou kai.
He eꞌa ia tū ŋā kope era he oho ki Hērutarema. I tuꞌu era he takeꞌa ko tano tahi ꞌā pē tū meꞌe kī era e Ietū, ꞌe he aŋa i tū kai era o te Pakate. I oti era he hoki ki muri i a kuā Ietū.
Ko ahi-ahi pō ꞌā i tuꞌu ai a Ietū ki rā hare ananake ko te hoꞌe ꞌahuru mā piti nuꞌu hāpī ꞌāꞌana.
E ka-kai nō ꞌā he kī e Ietū:  —ꞌĪ a au he kī atu: e tahi o roto o kōrua e kai mai ena ꞌi muri i a au, nā he vaꞌai i a au ki te nuꞌu.
He māui-ui rō atu ꞌai te māhatu o tū nuꞌu era ꞌāꞌana, ꞌe he haꞌamata he ꞌui e tahi e tahi ki a Ietū:  —¿Ko au hō nā meꞌe?
He pāhono e Ietū:  —He kope e tahi o roto o kōrua haka ruku takoꞌa i tāꞌana haraoa ꞌi roto i te mareti haka ruku ꞌāꞌaku.
Te meꞌe taꞌatoꞌa hāꞌaki ꞌi ruŋa i te ⸤Pāpaꞌi Moꞌa⸥ mo topa ki te ⸤Poki o te taŋata⸥ e ko taꞌe topa; ꞌe, ¡ko te ꞌaroha ꞌi te kope māꞌana e vaꞌai ki te nuꞌu! I hau ꞌi te riva mōꞌona ꞌāhani i taꞌe poreko.
E ka-kai nō ꞌā, he toꞌo e Ietū i te haraoa, he māuru-uru ki te ꞌAtua, he more-more ꞌe he tuhaꞌa ki tāꞌana nuꞌu hāpī he kī:  «Ka kai kōrua i te haraoa ena; he hakari ōꞌoku».
I oti era he toꞌo i te hapaina vino, he māuru-uru ki te ꞌAtua, he vaꞌai ki tū nuꞌu era ꞌe taꞌatoꞌa i unu ai.
ꞌE he kī:  «He toto nā ōꞌoku ka tehe ena mo te riva-riva o te taŋata; hai nā toto ka tāpaꞌo ena te ⸤haka tere iŋa ꞌāpī o te ꞌAtua ananake ko te taŋata⸥ ⸤haka moe i te manaꞌu⸥ ꞌi ruŋa i a au.
ꞌĪ a au he kī atu: e ko unu haka ꞌou a au i te vino ꞌātā ki te mahana ka unu nei a au i te vino ꞌāpī ꞌi te ao haka tere e te ꞌAtua».
He hīmene ia ananake mo haꞌahana-hana ki te ꞌAtua. I oti era he eꞌa a kuā Ietū he oho ki te Maꞌuŋa o te ꞌŌrivo.
ꞌI te ara he kī e Ietū:   —A kōrua taꞌatoꞌa he haka rehu i a au ꞌi te pō nei. Pē ira, paꞌi, e hāꞌaki ena ꞌi ruŋa i te Pāpaꞌi Moꞌa ꞌi te vānaŋa kī e te ꞌAtua pē nei ē:  “E tiŋaꞌi rō a au i te taŋata hāpaꞌo māmoe,  ꞌe he maraŋa tahi tāꞌana māmoe”.
»ꞌE, ka ai atu he topa pē ira, ki ora a au mai te mate, he piri a tātou ꞌi Karirea.
He kī e Pētero:  —Mo haka rehu i a koe e te nuꞌu taꞌatoꞌa ena, māꞌaku koe e taꞌe haka rehu.
He kī e Ietū:  —ꞌArīnā mau nei ꞌā ꞌi te pō, e ko ꞌoꞌoa hia te rua ꞌoꞌoa iŋa o te moa, ka kī rō ena koe ki te nuꞌu e toru kī iŋa kai ꞌite koe ko ai a au.
He kī haka ꞌou ia e Pētero:  —¡Ka ai atu he mate a au ꞌi muri i a koe, e ko kī au, ki te hora hopeꞌa, kai ꞌite a au ko ai a koe!  ꞌE ꞌai te tētahi nuꞌu hāpī ꞌa Ietū e kī takoꞌa atu era pē ira.
I oho era he tuꞌu a kuā Ietū ki te kona te ꞌīŋoa ko Hetesēmānī ꞌi te Maꞌuŋa era o te ꞌŌrivo. He kī ki te rahi raꞌa o tāꞌana nuꞌu hāpī: «Ka noho nō kōrua ꞌi nei; ꞌī a au he oho he pure».
He maꞌu ia e Ietū ꞌi muri i a ia i a Pētero, i a ⸤Tanatiako⸥ ꞌe i a Iovani. E oho nō ꞌā ananake he oꞌo te riꞌa-riꞌa ki a Ietū ꞌi te manaꞌu ki te ꞌati ka topa era ki a ia ꞌe he ŋaroꞌa ꞌina ōꞌona haŋu toe mo ꞌamo i rā ꞌati.
He kī ki tū ŋā kope era: «E rahi rō ꞌana te māui-ui ŋaroꞌa e au ꞌi roto i tōꞌoku māhatu ꞌi te ꞌati ka topa mai ena. Ka no-noho nō mai kōrua ꞌi nei; e uꞌi ꞌo hāꞌuru rō».
He haka ꞌava-ꞌava a Ietū a muꞌa, he tū-turi, he noi ꞌātā ka puā rō te tira ki te ꞌōꞌone, ꞌe he ani ki te ꞌAtua mo taꞌe topa o tū ꞌati era.
Pē nei i kī ai: «E Koro ōꞌoku ē, ꞌina e tahi meꞌe mo taꞌe ravaꞌa e koe. Ka toꞌo te ꞌati nei mai ruŋa i a au. ꞌE, ka ai atu pē nei tōꞌoku manaꞌu, ka haka tano koe hai meꞌe nō ena ꞌāꞌau i haŋa, ꞌe taꞌe hai meꞌe haŋa ꞌāꞌaku».
He hoki ia ki tū kona era ꞌi ira a kuā Pētero, he uꞌi ko hāꞌuru ꞌana. He kī ki a Pētero:  «E Tīmona, ¿e haꞌuru ꞌā a koe? ¿Kai ravaꞌa hia ka tahi hora ꞌe ko paŋahaꞌa ꞌā koe ꞌi te haꞌuru?
E ꞌa-ꞌara e pure kōrua ꞌo hara. Nā ꞌi roto i a kōrua te haŋa mo aŋa i te meꞌe riva-riva, te ꞌino nō, he pūai kore o kōrua».
He oho haka ꞌou a Ietū he pure pē tū hora raꞌe era.
I hoki haka ꞌou era, ko hāꞌuru haka ꞌou ꞌā tū nuꞌu era ꞌi te rohi-rohi. I ꞌa-ꞌara era, ꞌina kai ꞌite he aha te meꞌe mo kī.
ꞌI te toru hoki iŋa o Ietū mai te pure iŋa, he kī ki tū nuꞌu era: «¿E hāꞌuru ꞌana a kōrua? ¿E haka ora ꞌā? Ka haka oti te kōrua rava haꞌuru. Ko tano ꞌā te hora o te Poki o te taŋata mo vaꞌai ki te rima o te nuꞌu hara.
Ka eꞌa ki ruŋa ki oho rō tātou. Nā ko hāhine mai ꞌā tū kope era mo vaꞌai i a au ki te rima o te nuꞌu ra-rahi».
E vānaŋa nō ꞌā a Ietū ki tū nuꞌu era i tuꞌu rō ai a Hura, he kope o roto o te hoꞌe ꞌahuru mā piti nuꞌu hāpī ꞌāꞌana. ꞌI muri i oho takoꞌa ai meꞌe rahi taŋata e maꞌu-maꞌu rō ꞌā i te hoe ꞌe i te miro i uŋa e te nuꞌu oromatuꞌa ra-rahi, e te maꞌori o te haka tere hūrio ꞌe e te nuꞌu pūꞌoko haka tere hūrio.
Ko haꞌaꞌau era ꞌana e Hura ki tū nuꞌu era pē nei ē: «Ka uꞌi atu ena kōrua i te kope ko hoŋi ꞌā e au, ko ia rā taŋata. Ka ꞌa-ꞌaru ka maꞌu ka oho; e uꞌi ꞌo tere rō».
He haka hāhine a Hura ki a Ietū he kī: «¿Pē hē koe, e te Maꞌori ē?». ꞌE he hoŋi a te ꞌāriŋa.
ꞌI tū hora ꞌā he ꞌa-ꞌaru e tū nuꞌu era i a Ietū.
E tahi kope o roto o te nuꞌu ꞌa Ietū he kume i tāꞌana hoe, he paꞌo i te tariŋa o te tāvini o te oromatuꞌa hopeꞌa o te ra-rahi.
He ꞌui ia e Ietū ki tū nuꞌu tuꞌu era:  —¿He toke-toke ꞌō a au i oho mai ai kōrua e maꞌu-maꞌu rō ꞌana i te hoe ꞌe i te miro mo ꞌa-ꞌaru i a au?
Paurō te mahana ꞌi muri i a kōrua e noho e hāpī era a au ꞌi te Kona Haꞌamuri ꞌAtua ꞌe ꞌina a kōrua kai ꞌa-ꞌaru i a au. I ai ai pē nei e haka tano ꞌā ki te meꞌe hāꞌaki ꞌi ruŋa i te Pāpaꞌi Moꞌa.
ꞌI tū hora mau era ꞌā he hoa i a Ietū e tāꞌana nuꞌu hāpī he tē-tere.
He kope ꞌāpī mau nō e tahi i oho ꞌi tuꞌa e viri rō ꞌā i a ia hai tāvana. He moko e te nuꞌu he ꞌa-ꞌaru a te kahu.
He haka pakoꞌo e tū kope era i rā kahu ꞌe he eꞌa he tere ꞌina e tahi meꞌe uru.
He maꞌu ia e tū nuꞌu era i a Ietū ki te hare o te oromatuꞌa hopeꞌa o te ra-rahi. He taka-taka ꞌi ira te nūnaꞌa taŋata taꞌatoꞌa i a rāua te kī iŋa hopeꞌa o te haka tere hūrio: he nuꞌu oromatuꞌa ra-rahi, he nuꞌu pūꞌoko haka tere hūrio, ꞌe he nuꞌu maꞌori o te haka tere hūrio.
A Pētero ia e haka ꞌava-ꞌava rō ꞌā i a ia i oho ai ꞌi tuꞌa ꞌātā ka tuꞌu rō ki rā hare. He noho ꞌi haho he haka mahana i a ia ki te ahi ꞌi muri i te nuꞌu mūtoꞌi.
Tū nūnaꞌa taŋata era i a rāua te kī iŋa hopeꞌa o te haka tere hūrio e uꞌi ꞌā i te ꞌōtohe mo haka ūtuꞌa i a Ietū hai mate ꞌe ꞌina kai ravaꞌa
ꞌo te taꞌe ai e rua ꞌo e toru mataꞌite i kī ko tū meꞌe ꞌā, ki tano ai ki te rāua haka tere iŋa, ka ai atu nuꞌu rahi i mataꞌite hai reo-reo o ruŋa i a Ietū.
He eꞌa ia tētahi nuꞌu ki ruŋa he reo-reo takoꞌa:
«Ko ŋaroꞌa ꞌā e mātou te kī iŋa ōꞌona he haka hiŋa e ia i te ⸤Kona Haꞌamuri ꞌAtua⸥ aŋa e te taŋata ꞌe, ꞌi te toru mahana, ko haka tuꞌu haka ꞌou ꞌā e tahi taꞌe e aŋa e te taŋata».
ꞌE, ka ai atu pē ira, te rāua meꞌe kī taꞌe ko tū meꞌe ꞌā.
He māroa ia te oromatuꞌa hopeꞌa o te ra-rahi ꞌi vāeŋa o tū nuꞌu taꞌatoꞌa era he ꞌui ki a Ietū:  —¿ꞌIna ꞌō aꞌa pāhono? ¿He aha te meꞌe e kī mai nei o ruŋa ōꞌou?
I mou nō a Ietū; ꞌina kai pāhono. He ꞌui haka ꞌou e tū oromatuꞌa hopeꞌa era o te ra-rahi:  —¿He Kiritō koe, he Poki o te ꞌAtua?
He pāhono e Ietū:  —ꞌĒ-ē, ko au. ꞌE a kōrua e takeꞌa rō i te Poki o te taŋata e noho rō ꞌana ꞌi te pāꞌiŋa mataꞌu o te ꞌAtua ꞌe i tōꞌona topa iŋa mai ꞌi ruŋa i te raŋi e tahi.
I ŋaroꞌa era e rā oromatuꞌa i tū vānaŋa era ꞌa Ietū, he ihi i tōꞌona kahu mo haka takeꞌa i tōꞌona riri ꞌe he kī:  —¿Mo aha nō o tātou te mataꞌite haka ꞌou?
Nā ko ŋaroꞌa ꞌana e kōrua i te kī iŋa mai i te vānaŋa ꞌina he tano mo te ꞌAtua. ¿Pē hē te kōrua kī?  Taꞌatoꞌa i kī ai ko hape ꞌā, ꞌe ka tiŋaꞌi ka haka mate.
He haꞌamata ia e te tētahi nuꞌu he ꞌanu-ꞌanu ꞌi te ꞌāriŋa o Ietū. He puru i te mata he haka eke-eke hai rima koia ko kī: «¡Ka kī mai rā ꞌa ꞌai a koe i puꞌa atu!».  ꞌE he haka eke-eke takoꞌa e te mūtoꞌi hai rima ki te ꞌāriŋa.
E noho nō ꞌana a Pētero ꞌi haho o rā hare i tuꞌu ai te viꞌe tāvini e tahi o te oromatuꞌa hopeꞌa o te ra-rahi.
I takeꞌa era i a Pētero e haka mahana ꞌā ꞌi muri i te ahi, he noho he uꞌi riva-riva ꞌe he kī:  —Ē, a koe o roto i te nuꞌu oho ꞌi muri i a Ietū era o Nātāreta.
He kī e Pētero:  —ꞌIna a au kai ꞌite ko ai te kope ena, ꞌe kai ꞌite a au he aha taꞌa meꞌe e vānaŋa mai ena.  He oho a Pētero ki muri i te ꞌōpani. He ꞌoꞌoa ia te reꞌo o te moa.
I oho era he takeꞌa haka ꞌou e tū tāvini era i a Pētero ꞌe he kī ki te nuꞌu o ira:  —Te kope era o rā nuꞌu.
He ꞌina haka ꞌou e Pētero.  Ko hini ꞌā he kī haka ꞌou e te nuꞌu o tū kona era:  —He parautiꞌa, a koe o te nuꞌu oho ꞌi muri i a Ietū. O Karirea takoꞌa, paꞌi, koe.
He kī e Pētero ki rā nuꞌu:  —He hōrea atu a au hai ꞌīŋoa o te ꞌAtua, kai ꞌite a au ko ai te taŋata ena, ꞌe ka hoa a au ki roto i te pōꞌauahi mo ai e reo-reo atu ꞌana a au.
He ꞌoꞌoa haka ꞌou ia te moa ꞌi rā hora, ꞌe he topa te manaꞌu o Pētero ki tū meꞌe kī era e Ietū: «E ko ꞌoꞌoa hia te rua ꞌoꞌoa iŋa o te moa ka kī ena e koe e toru kī iŋa kai ꞌite koe ko ai a au». ꞌE he toꞌo rō atu ꞌai te taŋi o Pētero.
ꞌI rā noho iŋa, he haꞌamata he haka kimi e te ꞌariki ko ⸤ꞌErore ꞌAkiripa⸥ i te nuꞌu ⸤haka moe i te manaꞌu⸥ ꞌi ruŋa i a Ietū mo tōtōā.
He kī mo tiŋaꞌi mo haka mate hai hoe i a Tanatiako, taina o ⸤Iovani⸥.
I uꞌi era ko koa ꞌana te nuꞌu ⸤hūrio⸥ ra-rahi ꞌi te mate o Tanatiako, he haka ꞌa-ꞌaru takoꞌa i a Pētero. Te meꞌe taꞌatoꞌa nei i topa ai ꞌi te ŋā mahana era o te ⸤ŋoŋoro kai i te haraoa ꞌina he revaura⸥.
I ꞌa-ꞌaru era i a Pētero, he haka puru e ꞌErore ꞌi roto i te hare maꞌuꞌaurī ꞌe he haka ꞌauario hai nūnaꞌa vaꞌehau e hā, e hā vaꞌehau ka tahi nūnaꞌa. Te manaꞌu: ki oti te ŋoŋoro o te Pakate ana ture ꞌi muꞌa i te taŋata taꞌatoꞌa.
A Pētero ia ꞌi roto i te hare maꞌuꞌaurī e ꞌauario rō ꞌā e te vaꞌehau, ꞌe te nuꞌu haka moe i te manaꞌu ꞌi ruŋa i a Ietū hai māhatu e pure era mōꞌona.
ꞌI te pō era mo ꞌōtea ki te mahana mo maꞌu i a Pētero e ꞌErore ki muꞌa i te taŋata, ꞌi vāeŋa o te vaꞌehau e rua e haꞌuru ꞌā a Pētero, e here rō ꞌā ki ruŋa i rā ŋā vaꞌehau hai vivi. Te tētahi vaꞌehau e ꞌauario ꞌana ꞌi te ꞌōpani o te hare maꞌuꞌaurī.
He māroa ia te merahi e tahi ꞌi roto i tū hare maꞌuꞌaurī era ꞌe he māꞌeha tahi. He haka puā ki a Pētero a te kao-kao, he haka ꞌara, he kī: «¡Ka eꞌa koe ki ruŋa ꞌi te hora mau ena ꞌā!». ꞌI tū hora ꞌā he pākoꞌo-koꞌo ꞌe he vī-viri te vivi mai te rima o Pētero.
He kī haka ꞌou e rā merahi: «Ka uru riva-riva tuꞌu kahu, ꞌe ꞌai ka uru rō tuꞌu kirivaꞌe». Pē ira a Pētero i aŋa ai ꞌe he kī haka ꞌou e rā merahi: «Ka uru tuꞌu paratoa ꞌe ꞌai ka oho rō mai».
He oho ia a Pētero ꞌi muri i tū merahi era, ꞌina he aŋi-aŋi hoki he parautiꞌa ꞌo he meꞌe haka takeꞌa nō e te ꞌAtua tū meꞌe era.
He vari ararua a muri i te nuꞌu ꞌauario raꞌe, ꞌe a muri o te rua nuꞌu ꞌauario ꞌātā ka tuꞌu rō ki te ꞌōpani o te ara aŋa hai ꞌaurī. I tuꞌu era he ha-hata tū ꞌōpani era e ia ꞌā. He eꞌa he oho ararua a te ara. Ko roa ꞌiti ꞌā he ŋaro tū merahi era ꞌe he topa a Pētero hoko tahi nō.
He aŋi-aŋi ia e Pētero ꞌe he kī ki a ia ꞌā: «¡ꞌĀ! Ko ꞌite ꞌana ꞌō a au ꞌi te hora nei ko uŋa mau mai ꞌā e te ꞌAtua i tāꞌana merahi mo haka eꞌa i a au mai te rima o ꞌErore ꞌe mai te meꞌe rake-rake taꞌatoꞌa haŋa e te nuꞌu hūrio ra-rahi mo aŋa mai ki a au».
I aŋi-aŋi era e Pētero i tū meꞌe era, he oho ki te hare o ⸤Māria⸥, matuꞌa o Iovani, kī takoꞌa ko Marko. ꞌI ira e taka-taka rō ꞌana meꞌe rahi nuꞌu e pure ꞌā.
He pātōtō a Pētero i te ꞌōpani o te ara. He eꞌa te viꞌe tāvini e tahi te ꞌīŋoa ko Rore mo ꞌui ko ai rā meꞌe.
ꞌI te ŋaroꞌa o Pētero te reꞌo, he koa rō atu ꞌai. Kai mātaki i te ꞌōpani, ꞌe a roto i te hare i tahuti i hoki ai, ꞌai ka kī: «ꞌAi a Pētero ꞌi te ꞌōpani».
He kī e tū nuꞌu era: «¡Ē, ko maꞌa-maꞌa ꞌā koe!». ꞌAi tū viꞌe era e kī era he parautiꞌa ꞌe ꞌai tū nuꞌu era e kī era: «Taꞌe ko ia, koiꞌite he merahi hāpaꞌo i a ia».
A Pētero ia ko te pātōtō iŋa ꞌana i te ꞌōpani. I mātaki era, he takeꞌa ko ia mau ꞌā ꞌe he māere rō atu ꞌai ananake.
He haꞌaauraꞌa e Pētero hai rima mo mo-mou, ꞌe he ꞌaꞌamu pē hē i haka eꞌa ai i a ia e te ꞌAtua mai roto i te hare maꞌuꞌaurī, ꞌai ka kī: «E ꞌaꞌamu kōrua i te meꞌe nei ki a Tanatiako ⁠ ꞌe ki te tētahi atu taina o tātou». I oti era he eꞌa he oho a Pētero ki te rua kona.
I ꞌōtea era he mira-mira te manaꞌu o te ŋā vaꞌehau ꞌauario era i a Pētero ꞌi te taꞌe aŋi-aŋi ꞌi hē a ia.
He uŋa e ꞌErore he haka kimi. ꞌI te taꞌe ravaꞌa, he aŋa i te ture mo rā ŋā vaꞌehau ꞌai ka haka maꞌu ka haka tiŋaꞌi mo mate.  I oti era te meꞌe nei, he eꞌa a ꞌErore mai Hūrea, he oho ki Tētārea, ꞌe ꞌi ira i noho ai.
Te ꞌariki ko ꞌErore e riri rō ꞌā mo te nuꞌu o Tiro ꞌe o Tīrone, ꞌe te nuꞌu o rā ŋā kona he uꞌi nō te aŋa i te rāveꞌa mo haka kore i te riri; mai te henua o rā ꞌariki, paꞌi, e ravaꞌa era e rāua i te meꞌe mo kai.  He haka māhani ia rā nuꞌu i a rāua ki te taŋata ra-rahi aŋa ki rā ꞌariki te ꞌīŋoa ko Vāratu ki riva ai mo hāꞌūꞌū ki a rāua. Pē ira a Vāratu i vānaŋa ai ki te ꞌariki o ruŋa i rā nuꞌu ꞌe he ani hai mahana mo taka-taka ananake.
He hāꞌaki ia e ꞌErore ꞌi te mahana.  I tano era rā mahana he uru i tōꞌona kahu ŋoŋoro, he noho ꞌi ruŋa i tōꞌona pepe ꞌariki o roto i te hare ture ꞌe he tātara ki te nuꞌu.
He haꞌamata te taŋata he ohu-ohu: «¡Te kope ena e vānaŋa mai ena taꞌe he taŋata, he ꞌatua!».
ꞌI rā hora mau ꞌā he haka māui-ui i a ꞌErore e te merahi e tahi, ꞌo te haꞌatiꞌa i te taŋata mo haꞌahana-hana ki a ia ꞌe taꞌe ki te ꞌAtua, ꞌe kai roa i mate ai i kai e te oꞌi-oꞌi.
ꞌE te roŋo riva-riva ia o te ꞌAtua pe te ꞌata rahi nō e haka ꞌite e oho era ki te kona taꞌatoꞌa.
A Verenāvē ararua ko Sauro, i oti era te rāua aŋa ꞌi Hērutarema, he hoki he oho ki Antiokia. ꞌI muri i a rāua i oho ai a Iovani, kī takoꞌa ko Marko.
Hora nei, pa he nuꞌu hokorua mātou ꞌi te aŋa o te ꞌAtua, he ani atu: ꞌina kōrua ko haka māuꞌa i te riva rahi o te ꞌAtua vaꞌai atu era e ia.
I kī rō, paꞌi, e ia ꞌi ruŋa i te ⸤Pāpaꞌi Moꞌa⸥:  «ꞌI te hora mo haka takeꞌa i tōꞌoku riva rahi,  i haka roŋo atu ai au i te kōrua pure;  ꞌi te mahana mo haka eꞌa i te taŋata mai roto i te ūtuꞌa o te hara,  i hāꞌūꞌū atu ai au».  E te taina, ko te hora nei rā hora, he mahana mo eꞌa mai roto i te ūtuꞌa o te hara.
A mātou e hāpaꞌo rō ꞌā i te mātou meꞌe aŋa, ꞌo aŋa i te meꞌe taꞌe tano haka ꞌaka-ꞌaka i te manaꞌu o te taŋata ꞌo ⸤haka moe i te manaꞌu⸥ ꞌi ruŋa i a Ietū, ꞌe ꞌo tuhi tāꞌue mai i te taꞌe tano o te mātou aŋa.
Hai meꞌe taꞌatoꞌa aŋa e mātou e takeꞌa ena he tāvini parautiꞌa mātou o te ꞌAtua. E haꞌaoromaꞌi rō ꞌana, paꞌi, mātou hai haumārū i te ꞌati, i te meꞌe kore,
i te tiŋaꞌi, i te puru ꞌi roto i te hare maꞌuꞌaurī, i te haka tumu i te ture, i te aŋa paŋahaꞌa, i te taꞌe haꞌuru ꞌe i te maruaki.
E takeꞌa takoꞌa ena he tāvini mātou o te ꞌAtua hai noho iŋa taꞌe hara o mātou, hai ꞌite i te parautiꞌa o ruŋa i a ia, hai riva o mātou, hai haꞌaoromaꞌi o mātou i te rua, hai ai o te ⸤Vārua Maitai⸥ ꞌi roto i a mātou, hai haŋa parautiꞌa ki te rua,
hai hāpī i te roŋo parautiꞌa, ꞌe hai pūai o te ꞌAtua ꞌi roto i a mātou. Te noho iŋa tano nei o mātou ki te mata o ꞌAtua, ꞌi te hora taꞌatoꞌa, pa he meꞌe e rua maꞌu e te vaꞌehau ꞌi te rima ꞌi te hora o te tamaꞌi, e tahi o rā meꞌe mo moto ꞌe te rua mo puru i a ia ꞌo pū.
E ai rō ꞌā te nuꞌu haka nui-nui i a mātou, ꞌe te nuꞌu parauꞌino mai. E ai rō ꞌā te nuꞌu vānaŋa riva-riva ꞌe te nuꞌu vānaŋa rake-rake o ruŋa i a mātou. A rāua he kī nō mai te aŋa i te mātou reo-reo, ka ai atu he parautiꞌa te mātou meꞌe kī.
E uꞌi mai ena i a mātou pa he nuꞌu taꞌe māhani e rāua, ka ai atu e ꞌite riva-riva rō ꞌā ko ai a mātou. He oho nō te aŋa o mātou mo mate i a rāua, ꞌe ko te ora iŋa ꞌana. He tōtōā nō mai te aŋa, ꞌe, ka ai atu pē ira, ꞌina a mātou he mate.
E tuꞌu rō ꞌā a mātou pa he nuꞌu e mamae rō ꞌā te māhatu, ꞌe, ka ai atu pē ira, ko te koa iŋa ꞌā. E uꞌi mai ena i a mātou pa he nuꞌu veve, ꞌe, ka ai atu pē ira, e rahi rō ꞌā te nuꞌu haka ꞌono e mātou. E tuꞌu rō ꞌā pa he meꞌe ena ē: ꞌina e tahi mātou meꞌe, ꞌe te parautiꞌa e ai tahi rō ꞌā.
E te taina o Kōrinto ē, taꞌatoꞌa meꞌe manaꞌu e mātou ko haka ꞌite tahi atu ꞌana. Ko vaꞌai tahi atu ꞌā a mātou i te mātou māhatu.
Mo ai o te hihi-hihi ꞌi roto o tātou, taꞌe ꞌo te kore o te mātou haŋa ki a kōrua, he kore o te haŋa o kōrua mo mātou.
He ani atu ia a au, pa he ani iŋa o te matuꞌa ki tāꞌana ŋā poki: e haŋa mai kōrua, pa he haŋa iŋa atu ena o mātou.
E te taina, ko ꞌite ꞌana e tātou taꞌatoꞌa e ko tano mo here ꞌi ruŋa i tū iuko ꞌā e tahi hoi ꞌe e tahi ꞌuei. Pē ira ꞌā e ko tano mo ⸤hāipo-ipo⸥ ꞌo mo haꞌaꞌau i te aŋa e tahi mo aŋa te kope haka moe i te manaꞌu ꞌi ruŋa i a Ietū ararua ko te kope ꞌina he haka moe i te manaꞌu ꞌi ruŋa i a Ietū. ¿Pē hē, paꞌi, ana tano te meꞌe riva-riva ki te meꞌe rake-rake? ꞌE ¿pē hē te māꞌeha ana hokorua i te pōꞌuri?
¿Hoki e haꞌaꞌau mau rō te ⸤Kiritō⸥ ararua ko Rukifero? ¿Hoki e haꞌaꞌau mau rō te nuꞌu haka moe i te manaꞌu ꞌi ruŋa i a Ietū ꞌe te nuꞌu taꞌe haka moe i te manaꞌu ꞌi ruŋa i a ia?
ꞌE te ꞌītoro, ¿e tano mau rō ꞌi te kona haꞌamuri ꞌAtua? E kī atu ena a au i te meꞌe nei ꞌo te ai a tātou pa he kona haꞌamuri ꞌAtua. ꞌI ruŋa i te Pāpaꞌi Moꞌa e kī ena, paꞌi, e te ꞌAtua:  «Ka noho nei a au ꞌi roto i a rāua,  a au mo ꞌAtua o rāua,  ꞌe a rāua mo taŋata ꞌāꞌaku».
ꞌE ꞌi te rua kona o te Pāpaꞌi Moꞌa e kī takoꞌa ena:   «E eꞌa kōrua mai roto i te nuꞌu aŋa i te meꞌe taꞌe tano  ꞌe ꞌina ko noho haka ꞌou ꞌi muri;  ꞌina kōrua ko aŋa i te meꞌe taꞌe tano pē rāua.  Pē ira he toꞌo a au i a kōrua māꞌaku,
ꞌe he riro au he Matuꞌa mo kōrua,  ꞌe a kōrua mo ŋā poki ꞌāꞌaku.  Pē ira te ꞌAtua, i a ia te pūai taꞌatoꞌa, i kī ai».
Nuꞌu nō era mo rāua he parautiꞌa mau ꞌā a Ietū he ⸤Kiritō⸥ he ŋā poki rāua o te ꞌAtua. ꞌE te kope haŋa ki te ꞌAtua Matuꞌa e haŋa takoꞌa ki tāꞌana ŋā poki.
Mo haŋa ia o tātou ki te ŋā poki o te ꞌAtua, he takeꞌa e haŋa parautiꞌa rō ꞌana tātou ki te ꞌAtua ꞌe e aŋa rō ꞌana tātou i tāꞌana meꞌe kī mai.
Te haŋa ki te ꞌAtua ko te meꞌe nei: he haꞌatura ki tāꞌana roŋo, ꞌe tāꞌana roŋo meꞌe taꞌe paŋahaꞌa.
A tātou, te ŋā poki o te ꞌAtua, e ko ravaꞌa e te ao haka tere hai manaꞌu taŋata mo haka tapa mai te ara o te ꞌAtua. Hai haka moe, paꞌi, o te tātou manaꞌu ꞌi ruŋa i a Ietū, e rē nei a tātou ki te ao nei.
¿Ko ai ia te kope mo rē ki te ao nei? Te kope mōꞌona he parautiꞌa mau ꞌā a Ietū he Poki o te ꞌAtua.
Te ꞌAtua i haka takeꞌa ai pē nei ē: a Ietū Kiritō he Poki ꞌāꞌana, ꞌi te hora ⸤papatito⸥ hai vai, ꞌe ꞌi te hora pariŋi o tōꞌona toto ꞌi ruŋa i te tātaurō. Te ⸤Vārua Maitai⸥ he mataꞌite o te meꞌe nei, ꞌe tāꞌana meꞌe kī he parautiꞌa.
Hoko toru mataꞌite o te meꞌe nei:
he Vārua Maitai, he vai ꞌe he toto, ꞌe ko tū meꞌe ꞌā i mataꞌite ai a to-toru.
Mo haka roŋo o tātou ki te meꞌe kī ꞌe mataꞌite e te taŋata, ¿pē hē ia a tātou ana taꞌe haka roŋo ki te vānaŋa kī e te ꞌAtua o ruŋa i tāꞌana poki era ko Ietū?
Te kope haka moe i tōꞌona manaꞌu ꞌi ruŋa i te Poki o te ꞌAtua e ꞌite mau rō ꞌana ꞌi roto i tōꞌona māhatu a Ietū he Poki o te ꞌAtua. ꞌE te kope taꞌe haka moe i tōꞌona manaꞌu ꞌi ruŋa i te meꞌe kī e te ꞌAtua e kī ꞌana i te reo-reo o te ꞌAtua, he taꞌe haka roŋo i te vānaŋa o te ꞌAtua o ruŋa o tāꞌana Poki.
ꞌE ko te meꞌe nei te meꞌe i kī e te ꞌAtua: ko vaꞌai mai ꞌana e ia ki a tātou i te ora ꞌāpī ꞌina he hopeꞌa raꞌa, ꞌe nei ora i tāꞌana Poki.
Te kope i a ia te Poki o te ꞌAtua, i a ia te ora ꞌāpī nei, ꞌe te kope ꞌina he Poki o te ꞌAtua i a ia, ꞌina he ora ꞌāpī i a ia.
E pāpaꞌi atu ena a au i te meꞌe nei mo ꞌite o kōrua, e te nuꞌu ⸤haka moe i te manaꞌu⸥ ꞌi ruŋa i te Poki o te ꞌAtua ē: i a kōrua te ora ꞌāpī ꞌina he hopeꞌa raꞌa.
A tātou, te nuꞌu haka moe i te manaꞌu ꞌi ruŋa i a Ietū, ꞌina he riꞌa-riꞌa mo no-noꞌi ki te ꞌAtua, he ꞌite o tātou: te ꞌAtua e haka roŋo rō mai ꞌana i te meꞌe no-noꞌi e tātou ana tano rā meꞌe ki tōꞌona manaꞌu.
ꞌE, ꞌi te ꞌite e haka roŋo rō mai ꞌana te ꞌAtua ki te tātou pure, e ꞌite takoꞌa nei: ꞌī i a tātou te meꞌe no-noꞌi era.
Mo takeꞌa e tahi taŋata i tōꞌona taina e hara ꞌana, ꞌe rā hara taꞌe he hara mo haka ūtuꞌa i a ia hai mate, e pure mōꞌona, ꞌe mo te ꞌAtua e vaꞌai i te ora ꞌāpī ꞌina he hopeꞌa raꞌa ki rā taina. ꞌE nā e ai rō ꞌā e tahi hara he haka ūtuꞌa i a koe hai mate, ꞌe mo rā hara e ko kī atu e au e pure e kōrua.
Te meꞌe taꞌatoꞌa taꞌe tano he hara. Ka ai atu pē ira, e ai rō ꞌana te hara e ko haka ūtuꞌa i a koe hai mate.
Ko ꞌite ꞌana, paꞌi, e tātou ꞌina e tahi poki parautiꞌa o te ꞌAtua noho ꞌi roto i te hara. E hāpaꞌo rō ꞌana e te Poki o te ꞌAtua, ko Ietū Kiritō, ꞌe ꞌina e ko ravaꞌa mo haka puā e Rukifero.
A tātou ko ꞌite takoꞌa ꞌana: o te ꞌAtua a tātou, ka ai atu ꞌa Rukifero te haka tere i te ao nei.
ꞌE, ko ꞌite takoꞌa ꞌā e tātou: ko tuꞌu mai ꞌana te Poki o te ꞌAtua, ꞌe ko vaꞌai mai ꞌā i te mārama-rama mo aŋi-aŋi ko ai te ꞌAtua parautiꞌa. ꞌE hora nei, ananake tātou ko nei ꞌAtua ꞌo te ai a tātou o tāꞌana Poki ko Ietū Kiritō. A ia he ꞌAtua parautiꞌa vaꞌai i te ora ꞌāpī ꞌina he hopeꞌa raꞌa.
E ŋā poki, e uꞌi kōrua ꞌo haꞌamuri rō ki te meꞌe taꞌe he ꞌAtua parautiꞌa.
E hoꞌe ꞌahuru mā maha matahiti mai te hora tuꞌu raꞌe era ōꞌoku ki Hērutarema i hoki haka ꞌou ai a au ki ira ararua māua ko Verenāvē. ꞌI muri i a māua i maꞌu takoꞌa ai i a Tito.
I oho ai a au ꞌo te ai ko kī mai ꞌana e te ꞌAtua mo oho ōꞌoku. ꞌI ira i haka ꞌite ai a au ki te nuꞌu mau nō era ko rāua te pūꞌoko haka tere o te taina o Hērutarema o ruŋa i tāꞌaku roŋo hāpī ki te nuꞌu taꞌe he hūrio, mo aŋi-aŋi riva-riva e rāua: te meꞌe hāpī ꞌāꞌaku he parautiꞌa, ꞌo taꞌe hauhaꞌa rō tāꞌaku aŋa ka hopeꞌa ena.
He koa rō atu ꞌai, ꞌe ꞌina kai kī mai mo hore i te kiri o te kinoŋa o tōꞌoku hokorua ⸤kirieko⸥ nei ko Tito.
Ka ai atu pē ira, i ai rō ꞌi ira te nuꞌu haka tuꞌu i a rāua pa he nuꞌu ⸤haka moe i te manaꞌu⸥ ꞌi ruŋa i a Ietū, te haŋa mo uꞌi hoki ko te maꞌu iŋa ꞌana a mātou i te ⸤haka tere iŋa ꞌa Mōtē⸥ ꞌe, mo taꞌe ai pē ira, mo haka ꞌamo haka ꞌou mai i rā haka tere iŋa. ꞌE te parautiꞌa, ꞌina he pūai toe o te haka tere iŋa ꞌa Mōtē ꞌi ruŋa i a tātou ꞌo te ai o tātou ꞌa Ietū Kiritō.
ꞌIna a mātou kai haka roŋo ki te rāua manaꞌu, ꞌo taꞌe maꞌu haka ꞌou kōrua i te roŋo parautiꞌa o ruŋa i a Ietū hāpī atu era e mātou.
Te nuꞌu era ko rāua te pūꞌoko haka tere o ira kai takeꞌa e tahi hape o tāꞌaku meꞌe hāpī. (ꞌE ꞌina a au he tapa atu hoki a rāua he nuꞌu ra-rahi. Te ꞌAtua, paꞌi, ꞌi te hora e uꞌi ena i te tano ꞌe i te taꞌe tano o te meꞌe aŋa e te taŋata, ꞌina he tapa atu hoki he taŋata ra-rahi ꞌo he taŋata taꞌe ra-rahi; mōꞌona pē tū huru tahi ꞌā te taŋata).
Te meꞌe o rāua i aŋi-aŋi: o te ꞌAtua mau ꞌā i vaꞌai mai i te aŋa he haka ꞌite he oho i te ⸤roŋo riva-riva o ruŋa i a Ietū⸥ ki te nuꞌu taꞌe he hūrio, pa he vaꞌai iŋa era ꞌā ki a Pētero mo haka ꞌite mo oho i te roŋo nei ki te hūrio.
O te ꞌAtua uŋa era i a Pētero pa he ⸤ꞌāpōtoro⸥ ki te ⸤hūrio⸥, i uŋa takoꞌa i a au pa he ꞌāpōtoro ki te nuꞌu taꞌe he hūrio.
I aŋi-aŋi era e ⸤Tanatiako⸥, e Pētero ꞌe e ⸤Iovani⸥, pūꞌoko haka tere o te nuꞌu haka moe i te manaꞌu ꞌi ruŋa i a Ietū o Hērutarema pē nei ē: o te ꞌAtua mau ꞌana i vaꞌai mai, hai riva rahi ōꞌona, i te aŋa nei ki a au, he vaꞌai mai ia e kuā Pētero i te rāua rima mo haka takeꞌa mai ki a māua ko Verenāvē: a māua he hokorua takoꞌa o rāua ꞌi te aŋa o te ꞌAtua, ꞌe e tano rō ꞌana ki a rāua mo oho o māua mo aŋa ꞌi roto o te nuꞌu taꞌe he hūrio, ꞌe ko rāua mo haka ꞌite mo oho ki te nuꞌu hūrio.
Te meꞌe mo taꞌe rehu nō i a māua i kī mai ai: mo hāꞌūꞌū ki te nuꞌu veve o Hērutarema, he meꞌe ko manaꞌu era ꞌana e au mo aŋa.
ꞌI Antiokia a au i tuꞌu atu ai a Pētero, ꞌe ki tōꞌona ꞌāriŋa mau ꞌā e au i kī ai i te hape o tāꞌana meꞌe i aŋa.
Te ŋā mahana raꞌe era ōꞌona ꞌi ira e kai era ananake ko te nuꞌu taina taꞌe he hūrio. ꞌE, i tuꞌu atu era te taina hūrio e maꞌu nō ꞌā ꞌi te haka tere iŋa ꞌa Mōtē uŋa atu e Tanatiako, he haꞌamata he haka topa kē i a ia; ꞌina kai haŋa haka ꞌou mo kai ꞌi muri i tū nuꞌu era, ꞌi te riꞌa-riꞌa ꞌo ture e tū nuꞌu hūrio era ꞌo te aŋa i te meꞌe ꞌina he tano ki te haka tere iŋa hūrio.
ꞌE tētahi atu taina hūrio o Antiokia i peꞌe takoꞌa rō ki tū meꞌe aŋa era e Pētero, ꞌe ꞌātā ki a Verenāvē.
ꞌO ira, i takeꞌa era e au ꞌina he tano tāꞌana meꞌe aŋa ki te parautiꞌa o te roŋo riva-riva o ruŋa i a Ietū, he kī e au ki a Pētero ꞌi muꞌa o te taina taꞌatoꞌa: «Mo ai e tano rō ꞌā mōꞌou, e te hūrio ē, mo noho pa he taŋata taꞌe he hūrio, ¿e tano rō ꞌana ia mo kī o tātou ki te nuꞌu taꞌe he hūrio mo haka tere i a rāua pa he hūrio?».
A mātou i poreko ai he hūrio, taꞌe ꞌō pē nei ē: «he nuꞌu hara taꞌe ꞌite ko ai te ꞌAtua parautiꞌa», pa he meꞌe manaꞌu e mātou ꞌi muꞌa ꞌā o ruŋa i te nuꞌu taꞌe he hūrio.
Ka ai atu pē ira, e ꞌite rō ꞌana e tātou ꞌina e tahi kope mo tano ki te mata o te ꞌAtua hai haꞌatura ki te haka tere iŋa ꞌa Mōtē. Hai haka moe mau nō i te manaꞌu ꞌi ruŋa i a Ietū ana tano te taŋata ki te mata o te ꞌAtua. ꞌO ira a mātou, te hūrio, e haka moe ena i te manaꞌu ꞌi ruŋa i a Ietū, mo tano o mātou ki te mata o te ꞌAtua hai meꞌe nei ꞌe taꞌe ꞌō hai haꞌatura ki te haka tere iŋa ꞌa Mōtē. ꞌIna, paꞌi, e tahi taŋata mo tano ki a ia hai haꞌatura ki rā haka tere iŋa.
Te meꞌe nō, ꞌi te kimi iŋa o mātou mo tano ki te mata o te ꞌAtua hai haka moe i te manaꞌu ꞌi ruŋa i a Ietū e kī ena e te tētahi nuꞌu hūrio pē nei ē: he nuꞌu hara a mātou ꞌo te taꞌe haꞌatura tahi i te haka tere iŋa ꞌa Mōtē. ¿Te kī hō, a Ietū te uŋa i te taŋata ki roto i te hara? Taꞌe pē ira.
Te parautiꞌa, e hara ꞌana a au mo hoki haka ꞌou ōꞌoku ki te haka tere iŋa ꞌa Mōtē mo tano ki te mata o te ꞌAtua.
I aŋi-aŋi era e au e ko ravaꞌa mo tano ki te mata o te ꞌAtua hai haꞌatura ki te haka tere iŋa ꞌa Mōtē, kai haka haŋu haka ꞌou ia a au a ruŋa i rā haka tere iŋa. ꞌE hora nei, mo te ꞌAtua mau nō a au e ora nei. I haka moe era a au i tōꞌoku manaꞌu ꞌi ruŋa i a Ietū, i tuꞌu rō pa he meꞌe ena ē: ko mate takoꞌa ꞌana a au ꞌi muri i a ia ꞌo te ai i mate ai a ia mōꞌoku.
ꞌE hora nei, taꞌe ko au toe te meꞌe e ora atu ena, ko Ietū Kiritō te meꞌe e ora nei ꞌi roto i a au ꞌe e haka tere nei i a au ꞌi te ao nei. Te meꞌe nei e ai ena hai haka moe ōꞌoku i te manaꞌu ꞌi ruŋa i te Poki o te ꞌAtua haŋa mai ki a au ꞌe vaꞌai i a ia ki te mate mōꞌoku.
Kai taꞌe haka hauhaꞌa a au i te riva rahi o te ꞌAtua pa he nuꞌu era. Mo ai rō, paꞌi, hai haꞌatura ki te haka tere iŋa ꞌa Mōtē e tano ena te taŋata ki te mata o te ꞌAtua, i mate tahaŋa nō ia a Ietū.
He uꞌi riva-riva ia a Pauro a ruŋa i tū nuꞌu era ꞌe he kī:  —E kuā taina ē, ki ꞌaŋarīnā he uꞌi nō tāꞌaku aŋa mo tano o tōꞌoku noho iŋa ki te mata o te ꞌAtua, ꞌe ki tōꞌoku manaꞌu, ꞌina a au kai hape.
He kī ia e te ⸤oromatuꞌa hopeꞌa o te ra-rahi⸥ ko ꞌĀnānia ki te nuꞌu hāhine ki a Pauro mo haka eke hai rima ki te ŋutu.
He kī e Pauro:  —¡He ꞌōꞌotu koe ꞌi te ꞌAtua, e te taŋata riva a te haho ē! Mo ai a koe e noho mai ena ꞌi te kona ena mo ture mai hai haka tere iŋa o te hūrio, ¿he aha ia koe i haka poteko ai i nā haka tere iŋa hai kī ōꞌou mo puꞌa mai i a au?
He pohi e te nuꞌu o tū kona era:  —¿Pē nā koe e vānaŋa ena ki te oromatuꞌa hopeꞌa o te ra-rahi?
He kī e Pauro:  —E te taina, ꞌina a au kai ꞌite: a ia ꞌō he oromatuꞌa hopeꞌa o te ra-rahi; nā, paꞌi, e kī rō ꞌana ꞌi ruŋa i te ⸤Pāpaꞌi Moꞌa⸥: «ꞌIna koe ko kī i te vānaŋa taꞌe tano mo te taŋata ko ia te pūꞌoko haka tere o te kōrua henua».
I aŋi-aŋi era e Pauro: ꞌi roto i tū nuꞌu ra-rahi era te nuꞌu ⸤saruseo⸥ ꞌe te nuꞌu ⸤fariseo⸥, he kī haka ꞌou i haka pūai i te reꞌo:  —E te taina, he fariseo a au, pa he oho iŋa o tōꞌoku tupuna. Te māroa atu ōꞌoku ꞌi muꞌa o kōrua ꞌi ꞌaŋarīnā ꞌo te ai he parautiꞌa mau ꞌā mōꞌoku te ꞌAtua e haka ora rō i te taŋata mai te mate pe muꞌa ka oho ena.
I kī era a Pauro i te meꞌe nei, he haꞌamata te saruseo ananake ko te fariseo he tātake ki a rāua ꞌā, ꞌe he topa kē-kē rō ꞌai te manaꞌu o tū nuꞌu taꞌatoꞌa era.
Te kī o te saruseo: ꞌina he taŋata he ora haka ꞌou mai te mate, ꞌina he meꞌe he merahi, ꞌe ꞌina takoꞌa te meꞌe he vārua; ꞌe te kī o te fariseo: e ai tahi rō ꞌā te ŋā meꞌe nei.
Taꞌatoꞌa e pōŋeha era. He māroa ia te tētahi ⸤maꞌori o te haka tere hūrio⸥, he fariseo, he kī: «Te taŋata nei ꞌina kai aŋa e tahi meꞌe rake-rake; o te vārua ꞌo o te merahi pēaha i vānaŋa ki a ia».
I ꞌata pūai era te ture, he riꞌa-riꞌa te kōmana ꞌo tiŋaꞌi e te nuꞌu i a Pauro ki te piꞌi-piꞌi. ꞌO ira i kī ai ki te vaꞌehau mo toꞌo i a Pauro ꞌe mo maꞌu haka ꞌou ki tū kona hare era o rāua.
ꞌI te pō o rā mahana, he haka takeꞌa a Ietū i a ia ki a Pauro ꞌe he kī: «Ka haka hio-hio koe. Pa he mataꞌite iŋa ena ꞌā ōꞌou i a au ꞌi nei ꞌi Hērutarema, pē ira takoꞌa ꞌana koe ka mataꞌite ena o ruŋa i a au ꞌi Roma».
ꞌI te rua mahana he haꞌaꞌau te tētahi ⸤hūrio⸥ mo tiŋaꞌi mo haka mate i a Pauro, ꞌe he hōrea mo taꞌe kai ꞌe mo taꞌe unu haka ꞌou o rāua ꞌātā ka ravaꞌa rō mo tiŋaꞌi.
E maha ꞌahuru tūmaꞌa taŋata i hōrea ai.
He oho ia mo vānaŋa ki te nuꞌu oromatuꞌa ra-rahi ꞌe ki te nuꞌu pūꞌoko haka tere o te hūrio ꞌe he kī:  —Ko hōrea ꞌā a mātou mo taꞌe kai haka ꞌou e tahi meꞌe ꞌātā ka tiŋaꞌi rō e mātou i a Pauro.
Hora ena, ka kī e kōrua e te nuꞌu i a rāua te kī iŋa hopeꞌa o te haka tere hūrio, ki te kōmana mo maꞌu mai āpō i a Pauro ki muꞌa o kōrua; te ꞌōtohe mo uꞌi mo haka tī-tika riva-riva i te ture. Ki hāhine mai ki nei, he tiŋaꞌi e mātou ꞌi te ara.
He ŋaroꞌa tū vānaŋa era e te poki o te viꞌe taina o Pauro, he oho ki te kona noho o te vaꞌehau he hāꞌaki ki a Pauro.
He raŋi ia e Pauro ki te kape e tahi o te vaꞌehau he kī:  —Ka maꞌu koe i te poki ena ki te kōmana; nā e ai rō ꞌā tāꞌana meꞌe mo kī.
He maꞌu ia e tū kape era i rā poki ki te kōmana ꞌe he kī:  —O te taŋata puru era te ꞌīŋoa ko Pauro i kī mai mo maꞌu mai ōꞌoku i te poki nei; nā e ai rō ꞌana tāꞌana meꞌe mo kī atu.
He ꞌa-ꞌaru ia i te rima o tū poki era e te kōmana, he maꞌu a te tapa, he ꞌui:  —¿He aha taꞌa meꞌe mo kī mai?
He kī e tū poki era:  —Ko haꞌaꞌau ꞌana te nuꞌu hūrio mo kī atu ki a koe mo maꞌu haka ꞌou ōꞌou āpō i a Pauro ki muꞌa i te ⸤nūnaꞌa taŋata i a rāua te kī iŋa hopeꞌa o te haka tere hūrio⸥, hai ꞌōtohe mo uꞌi mo haka tī-tika riva-riva i te ture.
ꞌIna koe ko haka roŋo. E maha ꞌahuru tūmaꞌa taŋata o rāua e piko mai era ko hōrea ꞌana mo taꞌe kai ꞌe mo taꞌe unu ꞌātā ka ravaꞌa ka tiŋaꞌi ka haka mate rō e rāua i a Pauro, ꞌe ꞌai e tiaki era; te meꞌe toe nō he ꞌē-ē ōꞌou.
He haka oho i tū poki era e te kōmana, he kī mo taꞌe vānaŋa ki te nuꞌu o ruŋa o tū meꞌe ꞌaꞌamu era ki a ia.
He raŋi ia e te kōmana ki te kape e rua o te vaꞌehau, ꞌe he uŋa mo haka riva-riva e piti hānere vaꞌehau a raro ꞌā, e hitu ꞌahuru a ruŋa i te hoi ꞌe e piti hānere haka ꞌou e maꞌu-maꞌu rō ꞌana i te ransa, mo oho ꞌi te hora iva o te pō ki Tētārea.
I uŋa i haka riva-riva takoꞌa rō hai hoi mo eke o Pauro, ꞌe he kī mo maꞌu ki te suerekao ko Fēriki ꞌe mo hāpaꞌo ꞌo topa ki a ia e tahi ꞌati.
I haka maꞌu takoꞌa rō e tahi parau ki a Fēriki e hāꞌaki rō ꞌā pē nei ē:
«ꞌA Karaurio Rītia mo te suerekao ko Fēriki: ꞌIorana.
»Te taŋata ena ko ꞌa-ꞌaru ꞌana e te hūrio mo tiŋaꞌi mo haka mate. I ꞌite era a au he rōmano, he oho a au ananake ko te nuꞌu vaꞌehau ꞌāꞌaku he toꞌo mai mai i a rāua.
ꞌI te haŋa ōꞌoku mo ꞌite he aha te tumu o te rāua ture, he maꞌu e au ki muꞌa o te nūnaꞌa taŋata i a rāua te kī iŋa hopeꞌa o te haka tere hūrio.
Te ture mōꞌona o ruŋa o te rāua haka tere iŋa. ꞌIna he hape i ravaꞌa ki tano ai mo haka ūtuꞌa hai mate, ꞌe korohaŋa mo puru ꞌi roto i te hare maꞌuꞌaurī.
I haka maꞌu atu ena e au ꞌo te ꞌite ōꞌoku ko haꞌaꞌau ꞌā te hūrio mo tiŋaꞌi mo haka mate i a ia, ꞌe, ko kī ꞌā a au ki te nuꞌu o rāua i haka tumu i te ture mo horo atu ki a koe».
Pē ira te vaꞌehau i maꞌu ai i a Pauro ꞌi te pō ki Anatipatari, pe he meꞌe kī era mo aŋa.
ꞌI te rua mahana, he hoki tū ŋā vaꞌehau oho era a raro ꞌā ki te kona noho o rāua ꞌi Hērutarema. ꞌE o te vaꞌehau oho ꞌi ruŋa i te hoi i maꞌu i a Pauro ki Tētārea.
I tuꞌu era he vaꞌai i tū parau era ki te suerekao ꞌe he vaꞌai takoꞌa i a Pauro.
I oti era te taiꞌo i rā parau, he ꞌui e te suerekao o kona hē a Pauro. I ꞌite era o Tiritia,
he kī: «Ki tuꞌu mai te nuꞌu horo i a koe, ka haka roŋo ena a au i te rāua ture mōꞌou».  He kī ia mo puru i a Pauro ꞌi roto i te hare aŋa e ⸤ꞌErore⸥ ꞌe mo ꞌauario.
ꞌI muꞌa ꞌā, i rahi rō te mahana ꞌe hai rauhuru nō atu rāveꞌa i vānaŋa ai te ꞌAtua ki te tātou tupuna hai tāꞌana ŋā perofeta era.
ꞌE hora nei, ꞌi te ŋā hora hopeꞌa nei, ko vānaŋa mai ꞌā hai Poki era ꞌāꞌana, kope hai ia i aŋa ai i te ao ꞌe ki a ia i vaꞌai tahi ai i te parau o te meꞌe taꞌatoꞌa.
Te ꞌana-ꞌana ꞌe te pūai nui-nui o te ꞌAtua e takeꞌa ena ꞌi ruŋa i tāꞌana Poki; a ia he ꞌāriŋa mau ꞌā o te ꞌAtua, ꞌe ꞌāꞌana te haka noho i te meꞌe taꞌatoꞌa o te ao ꞌi tōꞌona kona hai kī mau nō e ia. I tuꞌu mai era ki te ao nei, he aŋa tahi i tāꞌana meꞌe taꞌatoꞌa mo aŋa mo haka kore e te ꞌAtua i te tātou hara. I oti tahi era nei aŋa, he hoki ki te raŋi ꞌe he noho ꞌi te pāꞌiŋa mataꞌu o te ꞌAtua.
Hai meꞌe nei i haka takeꞌa mai ai e te ꞌAtua i hau rō atu tāꞌana Poki ki te merahi. I a ia, paꞌi, te tōroꞌa ꞌata hau rō atu ki te tōroꞌa o te merahi.
Te ꞌAtua ꞌina kai kī ki te merahi pē nei ē:  «He Poki koe ꞌāꞌaku,  ꞌe ꞌi ꞌaŋarīnā he haka takeꞌa e au:  a au he Matuꞌa ōꞌou».  ꞌE ꞌina kai kī takoꞌa mo te merahi:  «He ai a au he matuꞌa mōꞌona,  ꞌe a ia mo poki ꞌāꞌaku».
ꞌE ꞌi te rua kona, hora haka ꞌite era i tāꞌana ꞌAtariki ki te ao, i kī ai:  «E haꞌamuri ki a ia  te merahi taꞌatoꞌa o te ꞌAtua».
Te meꞌe i kī e te ꞌAtua mo te merahi:  «He maꞌuroŋo hōrou pa he tokerau,  ꞌe he tāvini pa he ura ahi ena ꞌā».
ꞌE ki te Poki i kī ai:  «Tuꞌu haka tere iŋa, e te ꞌAtua ē, ꞌina he hopeꞌa raꞌa,  ꞌe hai tī-tika koe e haka tere ena.
Taꞌa meꞌe haŋa he meꞌe riva-riva  ꞌe taꞌa meꞌe taꞌe haŋa he meꞌe taꞌe tano;  ꞌo ira a au, tuꞌu ꞌAtua, i haka nui-nui ai i a koe,  ꞌe i vaꞌai atu ai i te koa ꞌata hau rō atu ki tuꞌu ŋā hokorua ena».
E kī takoꞌa rō ꞌana ꞌi ruŋa i te Pāpaꞌi Moꞌa:  «ꞌI te haꞌamata iŋa ꞌā, e te Pūꞌoko Haka Tere ē,  i aŋa ai koe i te henua ꞌe ꞌāꞌau i aŋa takoꞌa i te raŋi.
Te ŋā meꞌe ena e ŋaro rō,  ꞌe ko koe te meꞌe ka taꞌe ŋaro ena ki te hora hopeꞌa.  Te ŋā meꞌe ena e pau tahi rō pa he kahu;
¡e hā-hatu rō e koe pa he hā-hatu iŋa ena i te kahu,  ꞌe e mono rō pa he mono iŋa ena ꞌā o te kahu!  ꞌE a koe he noho mau rō ꞌai pē nā,  ꞌe ꞌina he hopeꞌa raꞌa o tuꞌu ora».
ꞌIna te ꞌAtua kai kī ki te merahi:  «Ka noho koe i tōꞌoku pāꞌiŋa mataꞌu,  ꞌātā ka haka riro rō a au i te nuꞌu taꞌe haŋa atu he meꞌe mo raŋo o tuꞌu vaꞌe».
Te merahi taꞌatoꞌa, paꞌi, he vārua aŋa ki te ꞌAtua uŋa mo hāꞌūꞌū ki te nuꞌu eꞌa mai roto i te ūtuꞌa o te hara ꞌe ravaꞌa i te ora ꞌāpī ꞌina he hopeꞌa raꞌa vaꞌai e te ꞌAtua.
E tahi mahana he oho a Pētero ararua ko ⸤Iovani⸥ ki te ⸤Kona Haꞌamuri ꞌAtua⸥ ki te pure o te hora toru o te ahi-ahi.
ꞌI ira e noho rō ꞌā e tahi taŋata vaꞌe rehe-rehe mai tōꞌona poreko iŋa ꞌā. Paurō te mahana e maꞌu e haka rē era i a ia ꞌi muri i te ꞌōpani te ꞌīŋoa ko Nehe-nehe mo no-noꞌi hai meꞌe tara ki te nuꞌu uru.
I takeꞌa era e tū taŋata vaꞌe rehe-rehe era i a Pētero ararua ko Iovani e oho ꞌā mo uru ki roto, he no-noꞌi hai moni.
He noho ararua he uꞌi ki tū taŋata era, ꞌe he kī e Pētero: «Ka uꞌi mai rā koe».
He uꞌi e tū taŋata era, e manaꞌu era he vaꞌai hai moni.
He kī ia e Pētero: «ꞌIna ōꞌoku moni ꞌe ꞌina ōꞌoku piru. Tāꞌaku meꞌe ai ꞌī e au he vaꞌai atu: hai ꞌīŋoa o Ietū Kiritō o Nātāreta, ka māroa koe ka haꞌere».
I kī era a Pētero i te meꞌe nei, he ꞌa-ꞌaru a te rima mataꞌu mo haka eꞌa ki ruŋa. ꞌI tū hora ꞌā he ora rō ꞌai te vaꞌe o tū taŋata era.
I rere a ruŋa i māroa ai ꞌe he haꞌamata he haꞌere. He uru ki roto i te Kona Haꞌamuri ꞌAtua ꞌi muri i a kuā Pētero hai vaꞌe mau ꞌā ōꞌona koia ko rere-rere e haꞌahana-hana era ki te ꞌAtua.
Te nuꞌu taꞌatoꞌa takeꞌa i rā taŋata e haꞌere ꞌā ꞌe e haꞌahana-hana ꞌana ki te ꞌAtua
he māere ꞌi tū meꞌe era ꞌo te aŋi-aŋi ko tū taŋata no-noꞌi era i te moni ꞌi te kona ꞌōpani era ko Nehe-nehe.
Rā taŋata vaꞌe rehe-rehe era kai haŋa mo oho mai muri i a Pētero ararua ko Iovani. Te nuꞌu taꞌatoꞌa, ꞌi te māere ꞌi tū meꞌe topa era, he tāhuti ki te kona ꞌi ira o kuā Pētero, he kona kī he Taupeꞌa o Toromono o te Kona Haꞌamuri ꞌAtua.
I takeꞌa era e Pētero, he kī:  «¿He aha rā kōrua i māere ai, e te itaraera ē? ¿He aha e uꞌi mai ena pa he meꞌe ena ē: o māua i haka haꞌere i te taŋata nei hai mana mau ꞌā o māua, ꞌo ꞌo te rava moꞌa ꞌe haꞌatura o māua ki te ꞌAtua?
Te ꞌAtua o ⸤ꞌAparahama⸥, o Itaꞌata, o Hākovo, tupuna o tātou, ko haka nui-nui ꞌā i tōꞌona tāvini ko Ietū vaꞌai e kōrua ki te nuꞌu ra-rahi ꞌe taꞌe haŋa e kōrua ꞌi te hora haŋa e Pirato mo haka eꞌa.
Kai haŋa a kōrua mo kī mo haka eꞌa i te taŋata aŋa i te meꞌe tī-tika ꞌe ꞌina he hara; he taŋata taparahi-taꞌata i haŋa e kōrua mo haka eꞌa.
»Pē ira a kōrua i tiŋaꞌi i haka mate ai i te taŋata vaꞌai mai i te ora ꞌāpī ꞌina he hopeꞌa raꞌa. ꞌE, ka ai atu pē ira, ko haka ora ꞌā e te ꞌAtua mai te mate; a māua he mataꞌite.
Te meꞌe i haka ora i te taŋata takeꞌa ena e kōrua he ⸤haka moe i te manaꞌu⸥ ꞌi ruŋa i a Ietū. ꞌE, ꞌo te haka moe i te manaꞌu ꞌi ruŋa i a Ietū, i ora tahi ai tōꞌona māui-ui, pa he meꞌe takeꞌa ena e kōrua.
»E kuā taina ē, ko ꞌite ꞌana a au hora tiŋaꞌi era e kōrua ꞌe e te kōrua nuꞌu ra-rahi i a Ietū, ꞌina kōrua kai aŋi-aŋi he aha te kōrua meꞌe i aŋa.
Pē ira te ꞌAtua i haka tano ai i te meꞌe kī ꞌi muꞌa ꞌā ki tāꞌana perofeta taꞌatoꞌa mo haka ꞌite: tāꞌana Kiritō e mate rō.
»ꞌO ira, ⸤ka huri te manaꞌu ki te ꞌAtua⸥ ꞌe ꞌai ka haka tapa rō mai roto i te hara, ki haka kore atu ai e ia i te kōrua hara.
Mo aŋa pē ira, e tuꞌu rō te hora he ŋaroꞌa e kōrua i te haka haŋu iŋa o te ꞌAtua i te kōrua vārua hai uŋa atu i a Ietū, he kope haꞌataꞌa mai te hora raꞌe era ꞌā mo Kiritō o kōrua.
»ꞌE mo te hora nō nei a Ietū Kiritō ana noho ꞌi te raŋi ꞌātā ki te haka riva-riva iŋa e te ꞌAtua i te meꞌe taꞌatoꞌa, pa he meꞌe haka ꞌite mai hai tāꞌana ŋā perofeta era o muꞌa ꞌā.
I haka ꞌite rō e ⸤Mōtē⸥ ki te tātou tupuna: “Te ꞌAtua e haꞌataꞌa rō mai roto i a kōrua i te perofeta e tahi pa he haꞌataꞌa iŋa nei i a au. E haꞌatura te meꞌe taꞌatoꞌa ka kī atu ena.
Te nuꞌu taꞌatoꞌa taꞌe haka roŋo ki nei perofeta, he haka kore mai roto i te nuꞌu haka tere e te ꞌAtua”.
»Te perofeta taꞌatoꞌa, mai a ⸤Tamuere⸥ pe muꞌa, i vānaŋa takoꞌa rō o ruŋa i te ŋā mahana nei.
A kōrua he hakaara o rā ŋā perofeta, ꞌe mo kōrua rā hōrea kī era e te ꞌAtua ki te tātou tupuna ko ꞌAparahama pē nei ē:  “E haꞌamaitai rō e au  te hau taꞌatoꞌa o te ao  hai hakaara ōꞌou”.
»Ki a tātou ki te itaraera i uŋa raꞌe mai ai e te ꞌAtua i te tāvini haꞌataꞌa era ōꞌona, mo haꞌamaitai mai e ia hai haka eꞌa i a tātou mai roto i te hara».
ꞌI rā mahana mau ꞌā, he haka hāhine tāꞌana nuꞌu hāpī ꞌe he ꞌui ki a Ietū:  —¿Ko ai te kope ꞌata hōnui ꞌi roto i te ⸤haka tere iŋa ꞌāpī o te ꞌAtua⸥?
He raŋi e Ietū ki te poki e tahi, he haka māroa ꞌi vāeŋa o rāua
ꞌe he kī:  —ꞌĪ a au he kī atu: mo taꞌe huri o te kōrua manaꞌu pa he ŋā poki, e ko oꞌo kōrua ki roto i te haka tere iŋa ꞌāpī o te ꞌAtua.
Te kope hopeꞌa o te hōnui o roto i te haka tere iŋa ꞌāpī o te ꞌAtua he kope manaꞌu i hau rō atu te rua ki a ia, ꞌe tōꞌona manaꞌu pa he ŋā poki.
ꞌE te kope toꞌo ꞌe hāpaꞌo hai ꞌīŋoa ōꞌoku i te rua, ka ai atu i te poki e tahi pa he poki nei, e toꞌo ꞌana i a au.
»Te ūtuꞌa o te ꞌAtua mo te taŋata haka hara i te kope taꞌe pūai rahi o te haka moe iŋa i tōꞌona manaꞌu ꞌi ruŋa i a au he ūtuꞌa ꞌata taparahi-taꞌata ki te ūtuꞌa he here hai māꞌea paŋahaꞌa ki te ŋao ꞌai ka hoa ki raro i te parera o te vaikava.
»He ꞌati e tahi mo te nuꞌu o te ao te ai meꞌe rahi nō atu meꞌe uŋa i te taŋata ki roto i te hara. Rā ŋā meꞌe ꞌina e ko taꞌe ai. Ka ai atu pē ira, ¡ko te ꞌaroha ꞌi te kope haka hara i te rua!
»ꞌO ira, mo haka hara atu i a koe e tuꞌu rima e tuꞌu vaꞌe, ka hore, ꞌai ka hoa rō a kōnui era. E hau rō atu ꞌi te tano mo ravaꞌa i te ora ꞌāpī ꞌina he hopeꞌa raꞌa vaꞌai e te ꞌAtua e tahi mau nō rima ꞌo e tahi mau nō vaꞌe, ki te ai ararua uꞌu rima ꞌe ararua uꞌu vaꞌe ꞌe he hoa i a koe ki roto i te ahi ꞌina he mate ki te hora hopeꞌa.
ꞌE mo haka hara atu i a koe e tuꞌu mata, ka ka-karo ꞌe ꞌai ka hoa rō a kōnui era. E hau rō atu ꞌi te tano mo ravaꞌa i te ora ꞌāpī ꞌina he hopeꞌa raꞌa e tahi nō uꞌu mata, ki te ai ararua mata ꞌe he hoa i a koe ki roto i te pōꞌauahi.
»ꞌIna kōrua ko taꞌe haka au i te nuꞌu taꞌe pūai rahi o te haka moe iŋa i te manaꞌu ꞌi ruŋa i a au. ꞌĪ a au he kī atu: te merahi hāpaꞌo i te nuꞌu era ꞌai te raŋi ꞌi muꞌa o tōꞌoku Matuꞌa. [
Te ⸤Poki o te taŋata⸥, paꞌi, i oho mai ai mo haka eꞌa mai roto i te ūtuꞌa o te hara i te taŋata oho a te ara taꞌe tano ꞌe mo vaꞌai ki a rāua i te ora ꞌāpī ꞌina he hopeꞌa raꞌa.]
»Mo ai e tahi taŋata e ai rō ꞌana e hoꞌe hānere māmoe ꞌe he ŋaro e tahi, ¿e ko haka rē hō ꞌi ruŋa i te maꞌuŋa ꞌā i te māmoe era e iva ꞌahuru mā iva mo oho mo kimi i rā māmoe ŋaro era?
ꞌE mo ravaꞌa, ꞌata hau rō atu te koa ki rā māmoe ki te ŋā māmoe taꞌe ŋaro era e iva ꞌahuru mā iva.
Pē ira takoꞌa ꞌā, te Matuꞌa o kōrua o te raŋi e ko haŋa mo ŋaro ꞌo mo ꞌati e tahi o te nuꞌu nei, nuꞌu taꞌe pūai rahi o te haka moe iŋa i te manaꞌu ꞌi ruŋa i a au.
»Mo aŋa atu o tuꞌu taina e tahi meꞌe taꞌe tano ki a koe, ka vānaŋa kōrua hoko rua nō ꞌe ꞌai ka haka aŋi-aŋi rō i tōꞌona hape. Mo haka roŋo atu, ko ravaꞌa haka ꞌou ꞌana e koe i tuꞌu taina.
ꞌE mo taꞌe haka roŋo atu, ka maꞌu e tahi ꞌo e rua taŋata ꞌi muri i a koe mo mataꞌite, mo haka tano ki te haka tere iŋa o te ꞌAtua pāpaꞌi e ⸤Mōtē⸥ pē nei ē: hai vānaŋa o te mataꞌite e rua ꞌo e toru he tī-tika te ture taꞌatoꞌa.
ꞌE mo taꞌe haka roŋo ki rā ŋā mataꞌite, ka kī ki te nūnaꞌa taŋata taꞌatoꞌa o rā kona ⸤haka moe i te manaꞌu⸥ ꞌi ruŋa i te ꞌAtua. ꞌE mo taꞌe haka roŋo ki rā nuꞌu, ka haꞌariro pa he taŋata kai ꞌite ko ai te ꞌAtua parautiꞌa ꞌo pa he ⸤nuꞌu haka ꞌauhau i te taŋata hai moni mo te rōmano⸥.
»ꞌĪ a au he kī atu: te meꞌe mo taꞌe haꞌatiꞌa e kōrua ꞌi te ao nei, ko taꞌe haꞌatiꞌa takoꞌa ꞌā ꞌi ruŋa i te raŋi, ꞌe te meꞌe mo haꞌatiꞌa e kōrua ꞌi te ao nei, ko haꞌatiꞌa takoꞌa ꞌā ꞌi te raŋi.
»He kī atu a au: mo haꞌaꞌau ꞌi te ao nei hoko rua o kōrua mo no-noꞌi e tahi meꞌe hai pure, he vaꞌai atu e tōꞌoku Matuꞌa o te raŋi.
Mo taka-taka e rua ꞌo e toru taŋata hai ꞌīŋoa ōꞌoku, ꞌi vāeŋa o rāua a au.
He oho ia e Pētero he ꞌui ki a Ietū:  —¿E hia hape o tōꞌoku taina mo haka rehu e au ana aŋa ana oho nō mai i te meꞌe taꞌe tano? ¿E hitu?
He pāhono e Ietū:  —ꞌIna a au e ko kī atu e hitu; tāꞌaku kī: taꞌatoꞌa nō hape mo aŋa atu.
»Te haka tere iŋa ꞌāpī o te ꞌAtua pa he haka tere iŋa o te ꞌariki e tahi haŋa mo ꞌauhau e tāꞌana nuꞌu aŋa i te tārahu mōꞌona.
»I haꞌamata era mo haka ꞌauhau i rā nuꞌu, he maꞌu he haka māroa ꞌi muꞌa i a ia i te kope e tahi rahi riꞌa-riꞌa te tārahu mōꞌona.
ꞌI te taꞌe ai o te moni o rā kope mo ꞌauhau, he kī e te ꞌariki mo hoꞌo pa he ꞌekaravo koia ko tāꞌana viꞌe, ko tāꞌana ŋā poki, ꞌe he meꞌe taꞌatoꞌa ꞌāꞌana; pē ira ana ꞌauhau i tōꞌona tārahu.
»He tū-turi rā kope he ani ki te ꞌariki: “Ka haꞌaoromaꞌi mai koe; e ꞌauhau tahi rō atu e au”.
»He haka ꞌaroha te ꞌariki, he haka rehu i rā tārahu ꞌe he haka rē mo oho.
»I eꞌa i oho era rā kope he piri te hokorua e tahi e ai rō ꞌā te tārahu ꞌiti-ꞌiti o rā hokorua mōꞌona. He ꞌa-ꞌaru he ŋatu i te ŋao ꞌai ka kī e rā kope: “¡Ka ꞌauhau mai tuꞌu tārahu!”.
»He tū-turi rā hokorua he ani: “Ka haꞌaoromaꞌi mai koe; e ꞌauhau tahi rō atu e au”.
»ꞌIna rā kope kai haŋa. He toꞌo mai he haka puru ꞌātā ka ꞌauhau tahi rō i rā tārahu.
»Te tētahi atu nuꞌu aŋa mo te ꞌariki he ŋaroꞌa i te māui-ui ki roto i te māhatu ꞌi tū meꞌe topa era ki rā hokorua, ꞌe he oho he ꞌaꞌamu tahi ki te ꞌariki.
»He uŋa ia e te ꞌariki mo oho o tū kope era ki a ia ꞌe he ture: “¡E te taparahi-taꞌata ē! Ko haka rehu tahi ꞌana a au i tuꞌu tārahu, he ani mai ōꞌou.
ꞌE i ani atu era tuꞌu hokorua, kai haka ꞌaroha a koe i a ia, pa he haka ꞌaroha iŋa atu era ōꞌoku i a koe”.
»ꞌE, ꞌi te riri o te ꞌariki, he kī mo haka ūtuꞌa ꞌātā ka ꞌauhau tahi rō i tū tārahu era ōꞌona.
He kī haka ꞌou e Ietū: «Pē ira takoꞌa tōꞌoku Matuꞌa o te raŋi ka aŋa atu ena mo taꞌe haka rehu o kōrua hai māhatu i te meꞌe taꞌe tano aŋa atu e te kōrua taina».
ꞌI te rima mahana o te tuꞌu o Pauro ki Tētārea, he tuꞌu takoꞌa a ꞌĀnānia, he ⸤oromatuꞌa hopeꞌa o te ra-rahi⸥ ananake ko te tētahi pūꞌoko haka tere hūrio ꞌe he taŋata e tahi te ꞌīŋoa ko Tereturo, tāꞌana aŋa he vānaŋa mo te ora o te rua taŋata. He oho ia te nuꞌu nei ki muꞌa o te suerekao ko Fēriki mo haka ꞌite i te hape o Pauro.
I maꞌu era i a Pauro ki muꞌa o rā nuꞌu, he haꞌamata a Tereturo he vānaŋa o ruŋa o tū ture era ꞌe he kī:  —Māuru-uru ki a koe, e te suerekao ē, e riva-riva nei te mātou noho iŋa, ꞌe hai mārama-rama ōꞌou pe te ꞌata riva-riva nō te mātou henua.
Te meꞌe nei e takeꞌa rō ꞌana e mātou paurō te mahana ꞌi te kona taꞌatoꞌa ꞌe e māuru-uru rō ꞌā e noho nei, e te suerekao hōnui ko Fēriki ē.
»ꞌO māuꞌa tuꞌu hora, he ani atu a au mo haka roŋo ꞌiti-ꞌiti mai ōꞌou.
Ki te mātou uꞌi te taŋata ena he ꞌati e tahi: he oho nō te aŋa a te kona taꞌatoꞌa haka tumu i te ture ꞌi roto i te ⸤hūrio⸥. A ia he pūꞌoko haka tere e tahi o te nuꞌu maꞌu i te hāpī reo-reo o tū kope era o Nātāreta.
ꞌE, takoꞌa, i aŋa rō i te meꞌe taꞌe tano mo te Kona Haꞌamuri ꞌAtua. ꞌO ira i ꞌa-ꞌaru ai e mātou mo haka puru. [
Te haŋa mo ture hai haka tere iŋa o mātou. He tuꞌu atu ia te kōmana ko Rītia, he hiko i a ia mai i a mātou, ꞌe i kī rō ki te nuꞌu ai o te rāua ture mo te taŋata ena mo horo atu ki a koe.]
Māꞌau e haka ꞌui ki a ia mo aŋi-aŋi e koe he parautiꞌa mau ꞌā te mātou meꞌe taꞌatoꞌa nei e kī atu ena.
Tū nuꞌu hūrio tuꞌu era ananake ko kuā Tereturo ꞌai e kī era he parautiꞌa mau ꞌā rā meꞌe.
He haꞌaauraꞌa ia e te suerekao ki a Pauro mo vānaŋa, ꞌe he kī e Pauro:  —Hai koa a au ka kī atu ena i te vānaŋa mo tōꞌoku ora. Ko ꞌite ꞌana a au ko rahi ꞌā tuꞌu matahiti o te maꞌu i te ture o te itaraera pa he pūꞌoko haka tere o te hare ture.
Māꞌau mau ꞌā e ꞌui ki a rāua mo ꞌite ōꞌou i te parautiꞌa; tuꞌu iho nō, paꞌi, a au ki Hērutarema ka hoꞌe ꞌahuru mā piti mahana a tuꞌa mo haꞌamuri ki te ꞌAtua.
ꞌE kai takeꞌa e rāua i tōꞌoku haka tātake ꞌe haka riri iŋa i te nuꞌu ꞌi te Kona Haꞌamuri ꞌAtua, ꞌi roto i te ⸤hare pure hūrio⸥ ꞌe i te tētahi kona o ira.
ꞌIna e tahi meꞌe o te nuꞌu ena mo haka takeꞌa atu he parautiꞌa te rāua ture e kī atu ena o ruŋa i a au.
»Te meꞌe nō ꞌāꞌaku mo kī atu: e aŋa nei a au ki te ꞌAtua o te mātou tupuna hai haka tere iŋa o te ⸤Ara ꞌĀpī⸥ hāpī e Ietū, e kī ena e te nuꞌu ena he hāpī reo-reo. Ka ai atu pē ira, e haka moe rō ꞌana a au i tōꞌoku manaꞌu ki te meꞌe taꞌatoꞌa pāpaꞌi ꞌi ruŋa i te puka pāpaꞌi e ⸤Mōtē⸥ ꞌe e te perofeta.
Tōꞌoku manaꞌu pa he manaꞌu ꞌā o rāua: mo mātou he parautiꞌa mau ꞌana te ꞌAtua e haka ora rō i te taŋata mai te mate ka ai atu he taŋata aŋa i te meꞌe riva-riva ꞌo he taŋata aŋa i te meꞌe taꞌe tano.
ꞌI te manaꞌu ōꞌoku pē ira, e uꞌi nei a au, paurō te mahana, mo tano o tōꞌoku noho iŋa ki te mata o te ꞌAtua ꞌe ꞌi muꞌa o te taŋata.
»Ko matahiti atu ꞌā o tōꞌoku oho a te tētahi henua i hoki haka ꞌou ai ki Hērutarema mo vaꞌai i te moni ki te nuꞌu veve o tōꞌoku hau ꞌe, takoꞌa, mo aŋa i te tūtia mo te ꞌAtua.
E aŋa nō ꞌana a au i rā meꞌe ꞌi te Kona Haꞌamuri ꞌAtua i takeꞌa ai i a au e te tētahi hūrio o ꞌĀtia. ꞌI rā hora ko oti ꞌana tōꞌoku ⸤haka maꞌitaki⸥, pa he haka tere iŋa o mātou o te hūrio. Nuꞌu taꞌe rahi nō te nuꞌu o roto; ꞌina he nuꞌu riri, ꞌe ꞌina he nuꞌu tātake. O rā nuꞌu hūrio era o ꞌĀtia i haka tumu i te ture o ruŋa i a au, ꞌe mo rāua e oho mai e horo atu koiꞌite e ai mau rō ꞌā te rāua ture mōꞌoku.
—
ꞌE mo taꞌe ai pē ira, mo te nuꞌu ena e kī atu hoki i ravaꞌa rō e tahi hape ōꞌoku ꞌi te hora ꞌi muꞌa o te ⸤nūnaꞌa taŋata i a rāua te kī iŋa hopeꞌa o te haka tere hūrio⸥.
Koiꞌite te rāua riri ꞌo te ai hora era ōꞌoku ꞌi muri i a rāua i kī pūai rō a au pē nei ē: “E māroa atu ena a au ꞌi muꞌa o kōrua ꞌi ꞌaŋarīnā ꞌi te meꞌe era he parautiꞌa mau ꞌā mōꞌoku te ꞌAtua e haka ora rō i te taŋata mai te mate pe muꞌa ka oho ena”.
I ŋaroꞌa era e Fēriki i rā vānaŋa, he haka rē i tū ture era mo te tētahi atu mahana ꞌi te meꞌe era ko ꞌite riva-riva ꞌana o ruŋa o te Ara ꞌĀpī hāpī e Ietū. He kī: «Ki tuꞌu mai te kōmana era ko Rītia, ka uꞌi riva-riva ena a au i te kōrua ture».
He kī ia e Fēriki ki te kape o te vaꞌehau mo ꞌauario nō i a Pauro, ꞌe he kī takoꞌa mo haka rē mo hāꞌere-ꞌere a ira ꞌe mo haꞌatiꞌa i tōꞌona repahoa mo piri ꞌe mo hāꞌūꞌū ki a ia.
ꞌI te mahana haka ꞌou e tahi he tuꞌu a Fēriki ararua ko Rusira, he viꞌe ⸤hāipo-ipo⸥ ꞌāꞌana, he hūrio. He uŋa mo kī mo oho o Pauro, ꞌe he no-noho he haka roŋo i tāꞌana vānaŋa o ruŋa o te haka moe iŋa o te manaꞌu ꞌi ruŋa i a Ietū Kiritō.
I vānaŋa era a Pauro o ruŋa o te noho iŋa tano ki te mata o te ꞌAtua, o ruŋa i te haŋa o te ꞌAtua mo ꞌite o te taŋata mo hāito i te rāua meꞌe kī ꞌe i te rāua meꞌe aŋa, ꞌe o ruŋa o te ture hopeꞌa o te ꞌAtua pe muꞌa ka oho ena, he riꞌa-riꞌa rō atu ꞌai a Fēriki ꞌe he kī: «¡Ko oti ꞌā! Ka eꞌa koe ka oho. ꞌI tōꞌoku hora topa he hāꞌaki atu a au mo hoki mai ōꞌou mo vānaŋa o tāua».
A Fēriki e haŋa ꞌā mo ꞌauhau o Pauro ki a ia hai moni, ꞌai ka haka rē iho mo oho. ꞌO ira e rahi rō ꞌā te mahana e uŋa e kī era ki a Pauro mo oho mo vānaŋa ararua.
Pē ira i aŋa ai e Fēriki e rua matahiti. I oho era he eꞌa mai te suerekao, ꞌe he oꞌo te taŋata e tahi te ꞌīŋoa ko Porotio Feto. ꞌE, ꞌi te haŋa o Fēriki mo riva-riva nō ōꞌona ki te mata o te hūrio, ꞌina kai haka eꞌa i a Pauro.
I oti era he oho a Ietū meꞌe rahi kona haka ꞌite oho i te roŋo riva-riva o ruŋa o te ⸤haka tere iŋa ꞌāpī o te ꞌAtua⸥. I oho rō ꞌi muri i a ia tāꞌana nuꞌu ⸤ꞌāpōtoro⸥ e hoꞌe ꞌahuru mā piti
ꞌe tētahi ŋā viꞌe haka ora e ia i te māui-ui ꞌe tētahi haka eꞌa i te tātane mai roto. ꞌI roto o rā ŋā viꞌe a ⸤Māria⸥, kī takoꞌa ko Matarena, viꞌe mai roto i haka eꞌa ai e hitu tātane;
a Huana, viꞌe ⸤hāipo-ipo⸥ ꞌa Kuta, taŋata ꞌāꞌana te haka tere i te hauhaꞌa o ⸤ꞌErore⸥; a Tūtana; ꞌe meꞌe rahi haka ꞌou atu te ŋā viꞌe e hāꞌūꞌū e oho era hai meꞌe ai o rāua.
Meꞌe rahi te nuꞌu i eꞌa mai te rāua kona noho mo oho mo uꞌi i a Ietū, pē ira i taka-taka ai meꞌe rahi taŋata. He haꞌamata ia a Ietū he ꞌaꞌamu i te ꞌaꞌamu haꞌaauraꞌa nei:
«E tahi taŋata ꞌoka kai he eꞌa he pī i tāꞌana karu. I pī era he vī-viri te tētahi a te ara, he rei-rei e te nuꞌu ꞌe he kai e te manu.
»Tētahi i vī-viri a te kona papa ꞌōꞌone taꞌe rahi. I tupu era kai roa i paka-paka rō ai ꞌi te vai kore o rā kona.
»Tētahi o rā ŋā karu i vī-viri a te kona mauku pū-pū. I tupu era he vavau ꞌe he mate ꞌi te taiko o te mauku pū-pū.
»ꞌE tētahi atu i vī-viri a te kona ꞌōꞌone riva-riva. He tupu he nui-nui ꞌe mai te karu e tahi i hua ai ꞌātā e hoꞌe hānere karu».  He meꞌe nei te meꞌe i ꞌaꞌamu e Ietū. ꞌE he kī haka ꞌou i haka pūai te reꞌo: «¡Te nuꞌu haŋa mo aŋi-aŋi ka haka topa te manaꞌu!».
He ꞌui ia ki a Ietū e tāꞌana nuꞌu hāpī i te auraꞌa o tū ꞌaꞌamu haꞌaauraꞌa era.
He kī e Ietū: «Ki a kōrua te ꞌAtua e haka aŋi-aŋi atu ena i te meꞌe taꞌe ꞌite e te taŋata o ruŋa o tōꞌona haka tere iŋa ꞌāpī. ꞌE, ki te tētahi nuꞌu e vānaŋa nei hai ꞌaꞌamu haꞌaauraꞌa; pē ira ka ꞌata uꞌi atu, e ko takeꞌa, ꞌe ka ꞌata haka roŋo atu, e ko aŋi-aŋi.
»Pē nei te auraꞌa o te ꞌaꞌamu haꞌaauraꞌa nei: Rā ŋā karu he ⸤roŋo riva-riva o te ꞌAtua⸥, ꞌe te ŋā kona era a ira i vī-viri ai te karu he taŋata.
»Te kona ara era he tētahi nuꞌu ŋaroꞌa i rā roŋo, ꞌe, ka ai atu pē ira, e toꞌo nō e Rukifero mai roto i te rāua māhatu, pa he kai iŋa era e manu i te karu, ꞌo ⸤haka moe i te manaꞌu⸥ ꞌi ruŋa ꞌe ꞌo ravaꞌa i te ora ꞌāpī ꞌina he hopeꞌa raꞌa vaꞌai e te ꞌAtua.
»Te kona papa ꞌōꞌone taꞌe rahi era he tētahi nuꞌu ŋaroꞌa i te roŋo riva-riva o te ꞌAtua toꞌo hai koa i rā roŋo ki roto i te rāua māhatu. Te ꞌati nō, he haka moe o rāua i te manaꞌu ꞌi ruŋa i rā roŋo mo te hora nō e tahi ꞌe, ꞌi te hora o te haka ꞌatu, he rehu, pa he taꞌe hio-hio iŋa ena o te aka ꞌi te kona ꞌōꞌone taꞌe rahi.
»Te kona mauku pū-pū era he tētahi nuꞌu haka roŋo i te roŋo riva-riva o te ꞌAtua. Te ꞌino nō, ꞌi te taiko o te mauku pū-pū, te auraꞌa, ꞌi te pūai o te haŋa ki te meꞌe o te ao nei, ki te ꞌono ꞌe ki te meꞌe taꞌatoꞌa, he vavau te roŋo o te ꞌAtua ꞌe ꞌina e ko hua ꞌi roto i a rāua te meꞌe haŋa o te ꞌAtua.
»Te kona ꞌōꞌone riva-riva era he nuꞌu haka roŋo ꞌe haꞌatura hai māhatu ki te roŋo o te ꞌAtua, ꞌe maꞌu hio-hio ꞌi roto i a rāua. Mai roto i a rāua e eꞌa ena meꞌe rahi meꞌe riva-riva, pa he karu hua era meꞌe rahi karu haka ꞌou mai ruŋa.
»ꞌIna ko naꞌa te roŋo riva-riva o te ꞌAtua pa he kope haka pura i te hakariꞌi ꞌai ka puꞌa hai pahu ꞌo he ha-haꞌo ki raro i te roꞌi. E haka ꞌite pa he kope haka rē i te hakariꞌi ꞌi te kona ruŋa nui mo haka māꞌeha i te nuꞌu uru ki roto i te hare.
Pē nei ka haka aŋi-aŋi riva-riva ena i te meꞌe taꞌe haka ꞌite ꞌi muꞌa ꞌā ꞌe ka maꞌu ena ki roto i te māꞌeha i te meꞌe naꞌa o ruŋa i te haka tere iŋa ꞌāpī o te ꞌAtua.
»ꞌO ira, e uꞌi e haka roŋo riva-riva tāꞌaku hāpī. Te kope aŋi-aŋi ꞌe toꞌo mōꞌona i te parautiꞌa o te ꞌAtua he ꞌata haka aŋi-aŋi e te ꞌAtua. ꞌE te kope ꞌina he toꞌo mōꞌona, ꞌātā ki te meꞌe manaꞌu ko ꞌite ꞌā e ia ka toꞌo ena».
E tahi mahana he oho te matuꞌa vahine ꞌe te taina o Ietū ki te kona ꞌi ira a ia ꞌe, ꞌi te rahi o te taŋata, ꞌina he ravaꞌa ananake mo hāhine ki muri.
He oho e tahi kope he kī ki a Ietū:  —E Ietū, ꞌai haho tuꞌu matuꞌa vahine koia ko tuꞌu ŋā poki taina e haŋa rō ꞌā mo vānaŋa atu ki a koe.
He kī e Ietū:  —Te nuꞌu haka roŋo ꞌe haka tere i a rāua hai vānaŋa o te ꞌAtua he huaꞌai takoꞌa ōꞌoku.
ꞌI te mahana e tahi he eke a Ietū koia ko tāꞌana nuꞌu hāpī ki ruŋa i te vaka ꞌai ka kī: «Matu tātou ki oho ki te rua pāꞌiŋa». ꞌE he oho.
E oho nō ꞌana ananake he haꞌuru a Ietū. He hu-hū ia te tokerau ꞌe he ketu te pari. He haꞌamata he ꞌī te vaka e te vai ꞌe he oho mo emu.
He haka hāhine rā nuꞌu he haka ꞌara i a Ietū ꞌe he kī:  —¡E te Maꞌori! ¡E te Maꞌori! ¡Ka ꞌara koe! ¡He emu tātou!  He eꞌa ia a Ietū ki ruŋa, he kī ki te tokerau ꞌe ki te pari mo noho, ꞌe he māria rō ꞌai.
I oti era he kī ki tāꞌana nuꞌu hāpī:  —¿ꞌIna ꞌana ꞌō a kōrua kai haka moe ꞌā i te manaꞌu ꞌi ruŋa i a au?  Ko riꞌa-riꞌa ꞌā ꞌe ko māere atu ꞌana rā nuꞌu he ꞌui ki a rāua ꞌā: «¿Ko ai mau te kope nei? ¡ꞌĀtā te tokerau ꞌe te pari e haꞌatura rō ꞌā ki a ia!».
He tomo ia ananake ki te rua pāꞌiŋa ki te henua ko Hērata,⁠ he kona o muꞌa o Karirea.
I topa era a Ietū mai ruŋa i te vaka, he haka hāhine e tahi taŋata o tū kona era ko oꞌo ꞌā e te tātane. Rā taŋata ko roa ꞌā te mahana o te taꞌe uru i te kahu ꞌe o te taꞌe noho ꞌi te hare; e noho era ꞌi roto i te menemā.
I takeꞌa era i a Ietū, he tū-turi ꞌi muꞌa koia ko ohu:  —¡Ka haka rē koe i a au, e Ietū, e te Poki o te ꞌAtua o te raŋi ē! ¡Ka haka ꞌaroha koe i a au; ꞌina koe ko tōtōā mai!
I kī ai i te meꞌe nei ꞌo te ai ko kī ꞌana e Ietū ki tū tātane era mo eꞌa mai roto i rā taŋata. E rahi rō ꞌana te mahana e haka taehae era ꞌe, ka ai atu e here-here rō ꞌana e te nuꞌu i te rima ꞌe i te vaꞌe hai vivi mo haka noho, e motu-motu nō ꞌā, ꞌai ka haka oho e rā tātane a te kona ꞌina he taŋata.
He ꞌui e Ietū:  —¿Ko ai tuꞌu ꞌīŋoa?  He pāhono:  —Tōꞌoku ꞌīŋoa ko Taꞌutini.  I pāhono ai pē ira ꞌo te ai meꞌe rahi tātane ꞌi roto i rā taŋata.
He ani ia ki a Ietū e rā ŋā tātane mo taꞌe tū-tute i a rāua ki roto i te pōꞌauahi.
Hāhine ki rā kona, ꞌi ruŋa i te maꞌuŋa, e kai ꞌana meꞌe rahi oru. He ani ia e tū ŋā tātane era ki a Ietū mo haꞌatiꞌa i a rāua mo uru ki roto i rā ŋā oru. He haꞌatiꞌa e Ietū.
He eꞌa tū ŋā tātane era mai roto i rā taŋata ꞌe he uru ki roto i te oru. ꞌI tū hora ꞌā he huata, he vī-viri ki roto i te vai ꞌe he mā-mate tahi rō ꞌai te oru.
I takeꞌa era i rā meꞌe e te nuꞌu hāpaꞌo oru, he tāhuti he turu he ꞌaꞌamu ki te taŋata o te kona taꞌatoꞌa o ira.
He eꞌa he oho te nuꞌu mo uꞌi i rā meꞌe. I tuꞌu era ki te kona ꞌi ira a Ietū, he takeꞌa e noho rō ꞌana ꞌi tōꞌona vaꞌe rā taŋata eꞌa era o te tātane, e uru rō ꞌana i te kahu ꞌe ko riva-riva ꞌā. He riꞌa-riꞌa tahi rō ꞌai tū nuꞌu era.
Te nuꞌu takeꞌa i rā meꞌe he ꞌaꞌamu ki te taŋata pē hē a Ietū i haka ora ai i tū taŋata era.
He haꞌamata he ani e te nuꞌu taꞌatoꞌa o Hērata ki a Ietū mo oho mai rā kona, he riꞌa-riꞌa o rāua. He eke ia a Ietū ki ruŋa ki te vaka ꞌe he eꞌa he oho rō ꞌai.
Te taŋata eꞌa era o te tātane i ani rō ki a Ietū mo haꞌatiꞌa i a ia mo oho ꞌi muri. Kai haꞌatiꞌa e Ietū ꞌai ka kī:
—Ka hoki ki tuꞌu hare ꞌe ka ꞌaꞌamu te meꞌe taꞌatoꞌa aŋa atu e te ꞌAtua mōꞌou.  He eꞌa rā taŋata he oho ꞌe he ꞌaꞌamu ki te nuꞌu taꞌatoꞌa o tū kona era i te meꞌe aŋa e Ietū ꞌi ruŋa i a ia.
I hoki haka ꞌou era a Ietū ki te rua pāꞌiŋa, ki Karirea, he toꞌo rō atu ꞌai te koa o te taŋata; e tiaki ꞌana, paꞌi, ananake.
He tuꞌu ia e tahi taŋata te ꞌīŋoa ko Hairo, he pūꞌoko haka tere o te ⸤hare pure hūrio⸥, ki tū kona era. He tū-turi ꞌi muꞌa o Ietū ꞌe he ani mo oho ki tōꞌona hare
mo uꞌi i tāꞌana poki vahine mau nō e tahi, ka hoꞌe ꞌahuru mā piti matahiti, ko hāhine ꞌā mo mate.  E oho era a Ietū ꞌi muri i rā taŋata ko pi-piri ꞌā ꞌi te rahi o te nuꞌu oho ꞌi muri.
ꞌI roto i rā nuꞌu e ai rō ꞌā e tahi viꞌe māui-ui; te māui-ui he toto tehe. Ka hoꞌe ꞌahuru mā piti matahiti o te ꞌamo i tū ꞌati era ꞌe, ko pau tahi ꞌana tōꞌona hauhaꞌa ꞌi te ꞌauhau iŋa i te taote mo haka ora i a ia. ꞌE ꞌina e tahi taote i ravaꞌa mo haka ora.
He haka hāhine te viꞌe nei a tuꞌa o Ietū he haka puā ki te titi o te kahu. ꞌI tū hora ꞌā he noho te tehe o te toto.
He ꞌui a Ietū:  —¿ꞌA ꞌai a au i haka puā mai?  ꞌI te ai taꞌatoꞌa nō e kī era ꞌina a rāua kai haka puā, he kī e Pētero:  —E te Maꞌori, nā te taŋata e ŋatu e tono mai ena.
ꞌAi e kī era e Ietū:  —Nā ko haka puā mai ꞌā te kope e tahi; ko ŋaroꞌa ꞌā e au ko eꞌa ꞌā te mana mai ruŋa i a au.
I aŋi-aŋi era e rā viꞌe ko maꞌurima ꞌana i a ia, he oho, ko rurū ꞌā ꞌi te riꞌa-riꞌa, he tū-turi ꞌi muꞌa o Ietū, ꞌe he kī ꞌo te aha a ia i haka puā ai ꞌe pē hē i ora ai tōꞌona māui-ui ꞌi tū hora ꞌā. I kī ai rā viꞌe i te meꞌe nei ꞌi muꞌa o te taŋata taꞌatoꞌa.
He kī e Ietū:  —E vovo, a koe i ora ena ꞌo te haka moe ōꞌou i te manaꞌu ꞌi ruŋa i a au. Ka oho riva-riva.
E vānaŋa nō ꞌana a Ietū i tuꞌu ai te roŋo ꞌe he kī ki tū taŋata pūꞌoko haka tere era o te hare pure hūrio:  —Ko mate ꞌana taꞌa poki; ꞌina ko maꞌu tahaŋa te Maꞌori.
I ŋaroꞌa era e Ietū he kī:  —ꞌIna ko riꞌa-riꞌa; ka haka moe nō mai koe i tuꞌu manaꞌu ꞌi ruŋa i a au he ora taꞌa poki.
I tuꞌu era ananake ki te hare o Hairo, te nuꞌu nō i haꞌatiꞌa e Ietū mo uru ꞌi muri i a ia ki roto i te piha ꞌi ira te poki ko Pētero, ko ⸤Tanatiako⸥, ko ⸤Iovani⸥ ꞌe he matuꞌa tane ꞌe vahine o te poki.
Te nuꞌu taꞌatoꞌa o roto i rā hare e ta-taŋi ꞌana ꞌi te haka ꞌaroha ꞌi te poki. He kī e Ietū: «ꞌIna kōrua ko ta-taŋi; ꞌina he poki kai mate, e haꞌuru nō ꞌā».
He ka-kata tū nuꞌu era mo Ietū ꞌo te ꞌite ko mate ꞌā te poki.
He ꞌa-ꞌaru ia e Ietū i te rima o rā poki he kī i haka pūai i te reꞌo: «¡E vovo, ka eꞌa koe ki ruŋa!».
He ora ia tū poki era. ꞌI tū hora ꞌā he eꞌa ki ruŋa. He kī ia e Ietū mo vaꞌai hai meꞌe mo kai.
Ko māere ꞌana te matuꞌa o te poki ꞌi tū meꞌe era, ꞌe he kī e Ietū mo taꞌe ꞌaꞌamu e tahi nuꞌu.
E te taina, ko haka ꞌite atu era ꞌā e mātou pē hē ana tano te kōrua noho iŋa ki te mata o te ꞌAtua, ꞌe ko ꞌite ꞌā e mātou, nā kōrua e noho mai ena pē ira. Ka ai atu pē ira, he ani atu a mātou hai ꞌīŋoa o te tātou Pūꞌoko Haka Tere ko Ietū: ka ꞌata haka tano ka oho nō te kōrua noho iŋa pē ira mo koa o te ꞌAtua.
A kōrua, paꞌi, ko ꞌite ꞌana i te meꞌe kī atu e mātou mo aŋa e kōrua hai ꞌīŋoa o te tātou Pūꞌoko Haka Tere ko Ietū Kiritō.
Te haŋa o te ꞌAtua: he ai o te kōrua noho iŋa ꞌina e tahi hara, he taꞌe moe e tahi kope i te viꞌe ꞌe i te taŋata taꞌe he viꞌe ꞌo he kenu ꞌāꞌana,
ꞌe he ꞌite o kōrua taꞌatoꞌa mo haka noho i te meꞌe pohe e te hakari, ki ai ai te kōrua noho iŋa, noho iŋa ꞌina e tahi hara mo moꞌa atu e te taŋata.
Taꞌe mo te meꞌe taꞌe tano pohe e te hakari e haka tere atu i a kōrua, pa he meꞌe aŋa o te nuꞌu ꞌina kai ꞌite ko ai te ꞌAtua parautiꞌa.
ꞌIna e tahi o kōrua mo tōtōā i te taina ⸤haka moe i te manaꞌu⸥ ꞌi ruŋa i a Ietū hai toꞌo i tāꞌana viꞌe māꞌana. Ko haka ꞌite atu era ꞌā, paꞌi, e mātou pē nei ē: te ꞌAtua e haka ūtuꞌa rō ꞌā i te nuꞌu aŋa i te meꞌe tuꞌu pē nei hai ūtuꞌa taparahi-taꞌata.
Taꞌe, paꞌi, mo noho ꞌi roto i te hara i haꞌataꞌa ai e te ꞌAtua i a tātou i te nuꞌu haka moe i te manaꞌu ꞌi ruŋa i a Ietū; i haꞌataꞌa ai mo noho ꞌina e tahi hara.
ꞌE te taina taꞌe haŋa ꞌe taꞌe haꞌatura ki te hāpī nei e hārui ꞌana i te ꞌAtua hai tuaꞌivi, taꞌe ꞌō i te taŋata; o te ꞌAtua, paꞌi, te hāpī nei ꞌe ꞌāꞌana te uŋa atu i te ⸤Vārua Maitai⸥ mo noho ꞌi roto i a kōrua.
ꞌE o ruŋa i te meꞌe he haŋa o te taina haka moe i te manaꞌu ꞌi ruŋa i a Ietū ꞌi roto i a rāua ꞌā, ꞌina e mātou e ko pāpaꞌi atu. Ko hāpī atu era ꞌā, paꞌi, e te ꞌAtua mau ꞌā mo haŋa o kōrua ki te rua.
ꞌE he aŋi mau ꞌā e haŋa rō ꞌana a kōrua ki te taina taꞌatoꞌa o te ŋā kona taꞌatoꞌa ena o Mātērōnia. Ka ai atu pē ira, e te taina ē, ꞌī mātou he ani atu pē nei ē: e ꞌata haŋa e oho kōrua ki te taꞌatoꞌa.
E noho kōrua ꞌi roto i te haumārū, ꞌe e uꞌi i te kōrua noho iŋa, ꞌo riro he ꞌati mo te rua. E aŋa kōrua mo ai o te kōrua meꞌe, pa he meꞌe kī atu e mātou.
Mo haka tere o kōrua i a kōrua hai ŋā meꞌe nei, he moꞌa atu te nuꞌu taꞌe haka moe i te manaꞌu ꞌi ruŋa i a Ietū ꞌi te takeꞌa i te kōrua noho iŋa tano, ꞌe ꞌina ia e ko ai kōrua pa he meꞌe paŋahaꞌa mo ꞌamo e te rua, he taꞌe hape o te kōrua meꞌe.
E te taina, e haŋa rō ꞌana a mātou mo ꞌite o kōrua o ruŋa i te meꞌe topa ki te nuꞌu mate, ꞌo māui-ui rahi rō te kōrua māhatu, pa he nuꞌu taꞌe haka moe i te manaꞌu ꞌi ruŋa i a Ietū taꞌe ꞌite: te nuꞌu mate e ora haka ꞌou rō.
Pa he meꞌe ꞌite e tātou: a Ietū i mate rō ꞌe i ora haka ꞌou rō mai, pē ira takoꞌa a tātou e ꞌite nei: te ꞌAtua e haka ora rō i te nuꞌu mate haka moe i te manaꞌu ꞌi ruŋa i a Ietū, ꞌe e hokorua rō rāua i a Ietū.
ꞌO ira mātou e kī atu ena, pa he hāpī o te tātou Pūꞌoko Haka Tere: a tātou, te nuꞌu e ora nō ꞌā ꞌi te hora o te hoki iŋa mai o Ietū, e ko iri ꞌi raꞌe ki te nuꞌu mate.
Pē ira ka topa ena: e ŋaroꞌa rō te reꞌo ohu o te merahi ra-rahi ꞌe te puhi iŋa o te koneta o te ꞌAtua. He topa mai ia a Ietū mai te raŋi, ꞌe te nuꞌu mā-mate haka moe i te manaꞌu ꞌi ruŋa i a ia he ora haka ꞌou.
ꞌE a tātou, te nuꞌu e ora nō ꞌā ananake ko te nuꞌu nei he maꞌu he iri ꞌi ruŋa i te raŋi tea-tea mo piri ki a Ietū ꞌi roto i te tokerau. Pē ira a tātou ka noho ena ꞌi muri i a ia ꞌina he hopeꞌa raꞌa.
E haka koa kōrua i a kōrua ꞌā hai ŋā vānaŋa nei.
E te taina, ko ŋaroꞌa ꞌana a au i te vānaŋa: te kope e tahi o roto i a kōrua ko noho ꞌā ki te viꞌe o tōꞌona matuꞌa tane. Te meꞌe tuꞌu pē nei meꞌe taꞌe tano, ꞌe he hara taparahi-taꞌata ꞌina kai takeꞌa ꞌā korohaŋa ꞌi roto i te nuꞌu kai ꞌite ko ai te ꞌAtua parautiꞌa mau.
Ka ai atu pē ira, ko te teꞌo-teꞌo iŋa ꞌā a kōrua pē nei ē: ko ꞌite riva-riva ꞌana a kōrua i te meꞌe o te ꞌAtua. Te tano mau: e māui-ui te kōrua māhatu ꞌi te meꞌe tuꞌu pē nā. Te taŋata aŋa i te meꞌe tuꞌu pē nei e haka eꞌa mai roto i a kōrua.
ꞌE, ka ai atu taꞌe a au ꞌi te hora nei ꞌi muri i a kōrua, he haka ꞌite atu a au i tōꞌoku manaꞌu pa he meꞌe ena ē: nā a au ꞌi muri i a kōrua. Te kope aŋa i te meꞌe tuꞌu pē nā e ai rō ꞌana te ūtuꞌa tano mōꞌona.
Hora ena o kōrua ka taka-taka tahi ena mo haka eꞌa i a ia, a au takoꞌa ꞌi muri i a kōrua, ꞌe pē ira takoꞌa ꞌana te pūai o Ietū Kiritō Pūꞌoko Haka Tere o tātou. ꞌI rā hora, hai ꞌīŋoa ōꞌona,
he haka rē kōrua i te taŋata ena ki te rima o Rukifero mo haka ꞌamo hai ꞌati, ki huri haka ꞌou ai i te manaꞌu ki te ꞌAtua ꞌe, ꞌi te mahana era o te hoki iŋa mai o te ⸤Kiritō⸥, he eꞌa tōꞌona vārua mai roto i te ūtuꞌa o te hara ꞌe he ravaꞌa i te ora ꞌāpī ꞌina he hopeꞌa raꞌa ꞌo te huri haka ꞌou o tōꞌona manaꞌu ki te ꞌAtua.
E ko tano kōrua mo teꞌo-teꞌo. E kī rō ꞌana, paꞌi: «E tahi ꞌapa ꞌiti-ꞌiti o te revaura he ahu tahi te haraoa». Pē ira takoꞌa ꞌana hai taŋata mau nō e tahi e hara nō meꞌe rahi nō atu nuꞌu.
Te meꞌe haŋa he toꞌo mai roto i a kōrua i te revaura ena, ki ai ai a kōrua he nūnaꞌa taŋata ꞌina e tahi kope hara o roto, pa he haraoa aŋa iho taꞌe hoa hai revaura. A kōrua, paꞌi, he haraoa kai ꞌi te ⸤Pakate⸥ ꞌina he hoa hai revaura, he nuꞌu ꞌina e tahi hara ꞌo te ⸤haka moe i te manaꞌu⸥ ꞌi ruŋa i a Ietū. E manaꞌu: a Ietū he māmoe o te Pakate tūtia mo haka eꞌa i a tātou mai roto i te hara.
ꞌO ira, e ai te tātou noho iŋa, paurō te mahana, pa he haraoa ꞌina kai ꞌānoꞌi hai revaura, noho iŋa ꞌina e tahi meꞌe taꞌe tano aŋa, pa he meꞌe aŋa o muꞌa ꞌā, ꞌe noho iŋa haꞌatura parautiꞌa ki te ꞌAtua hai māhatu maꞌitaki.
ꞌI ruŋa i tāꞌaku meꞌe pāpaꞌi raꞌe atu era i hāꞌaki atu ai a au: ꞌina kōrua ko ai he repahoa o te nuꞌu moe i te viꞌe ꞌo i te taŋata taꞌe he kenu ꞌāꞌana.
Te kī nei ꞌāꞌaku: taꞌe ka haka tapa mau ꞌā a kōrua mai te nuꞌu taꞌatoꞌa o te ao nei moe i te viꞌe ꞌo i te taŋata taꞌe he kenu ꞌāꞌana, ꞌe mai muri i te nuꞌu nou-nou, toke-toke ꞌe haꞌamuri ki te ꞌītoro. Mo ravaꞌa, paꞌi, e kōrua mo aŋa i te meꞌe nei, e taꞌe ai mau nō kōrua ꞌi te ao nei.
Tāꞌaku kī: nuꞌu nō era mo kī atu he taina rāua o kōrua ꞌi te haka moe iŋa i te manaꞌu ꞌi ruŋa i a Ietū, ꞌe te rāua meꞌe aŋa he moe i te viꞌe ꞌo i te taŋata taꞌe he viꞌe ꞌo he kenu ꞌāꞌana, he nou-nou, he haꞌamuri ki te ꞌītoro, he vānaŋa taꞌe tano mo te rua, he rava taꞌero, ꞌo he toke, ꞌina kōrua ko ai he repahoa o rāua, ꞌe ꞌina ko kai ꞌi muri.
Taꞌe he meꞌe o tātou te kī i te meꞌe tano ꞌe i te meꞌe taꞌe tano o te nuꞌu taꞌe haka moe i te rāua manaꞌu ꞌi ruŋa i a Ietū; mo te ꞌAtua a rāua e kī. Ki te nuꞌu haka moe i te manaꞌu ꞌi ruŋa i a Ietū a tātou ana ture. ꞌO ira, e haka eꞌa mai roto i a kōrua te kope hara.
—
Ana kī tāꞌue koe i te hape o te taŋata paꞌari, e kī hai moꞌa, pa he kī iŋa ōꞌou ki tuꞌu matuꞌa tane. Ki te ŋāŋata ꞌāpī e kī pa he kī iŋa ōꞌou ki tuꞌu taina.
Ki te ŋā viꞌe paꞌari e moꞌa koe pa he matuꞌa vahine ōꞌou; ꞌe ki te ŋā viꞌe ꞌāpī e moꞌa ꞌe e haŋa pa he taina vahine ōꞌou.
E hāꞌūꞌū ki te viꞌe hove ꞌina he huaꞌai ōꞌona mo hāpaꞌo i a ia.
ꞌE mo ai tāꞌue te poki ꞌe te makupuna mo hāpaꞌo i rā hove, ko rāua te meꞌe raꞌe mo hāꞌūꞌū i a ia. Pē ira he haka hoki ki rā matuꞌa te haŋa vaꞌai era e ia ki a rāua. He meꞌe nei te meꞌe haŋa o te ꞌAtua.
Te viꞌe hove o roto i te taina kope kore mo hāpaꞌo i a ia he ŋatu nō te haŋu ki te ꞌAtua mo hāꞌūꞌū. ꞌO ira ka pō ka ꞌōtea e pure e ani ena.
ꞌE te viꞌe hove haŋa ki te meꞌe o te ao nō nei pa he viꞌe mate ka ai atu e ora nō ꞌā.
E kī ki te taina taꞌatoꞌa: e hāpaꞌo te rāua huaꞌai, ꞌo tuhi e te nuꞌu ꞌi te taꞌe hāpaꞌo i a rāua.
Te parautiꞌa, te taŋata taꞌe hāpaꞌo i tōꞌona huaꞌai ꞌe i tāꞌana huaꞌai mau ꞌā e hārui ꞌana hai tuaꞌivi i te hāpī parautiꞌa o te ꞌAtua, ꞌe tōꞌona māhatu ꞌata hau ꞌi te rake-rake ki te nuꞌu ꞌina he ⸤haka moe i te manaꞌu⸥ ꞌi ruŋa i te ꞌAtua; te nuꞌu era, paꞌi, e hāpaꞌo rō ꞌana i te rāua huaꞌai.
Te viꞌe hove mo haka pāpaꞌi ꞌi ruŋa i te parau o te ŋā viꞌe hove mo hāpaꞌo e te taina haka moe i te manaꞌu ꞌi ruŋa i a Ietū he viꞌe mai te ono ꞌahuru matahiti pe ruŋa, ꞌe he viꞌe, ꞌi tōꞌona hāipo-ipo, kai taiꞌata.
Te viꞌe nei he viꞌe ko ꞌite tahi ꞌana e te taŋata i tōꞌona huru riva, hāpaꞌo riva-riva i tāꞌana ŋā poki, hāpaꞌo i te nuꞌu tuꞌu ki tōꞌona hare, haka hopu i te vaꞌe o te nuꞌu haka moe i te manaꞌu ꞌi ruŋa i a Ietū, ꞌe hāꞌūꞌū ki te nuꞌu taꞌatoꞌa ai o te ꞌati. He viꞌe aŋa mau ꞌā a ia i te meꞌe haŋa o te ꞌAtua.
ꞌE te viꞌe hove matahiti taꞌe rahi he viꞌe mo taꞌe haka pāpaꞌi ꞌi ruŋa i rā parau, ꞌo topa pē nei ē: pe muꞌa ka oho ena, ꞌata pūai tōꞌona haŋa ki tāꞌana o te tane ki tōꞌona haŋa mo tāvini ki te ⸤Kiritō⸥, ꞌe he haŋa mo ⸤hāipo-ipo⸥ haka ꞌou.
Mo hāipo-ipo tāꞌue, he hape ki te hōrea aŋa ꞌi te hora haka pāpaꞌi i a ia.
ꞌE taꞌe ꞌo ira nō, ꞌo māhani i te hupe-hupe, ꞌo oho ki hare era ki hare era, ꞌo haꞌamata ꞌo haꞌaꞌino i te rua, ꞌe ꞌo ꞌāmui ki roto i te ture kē koia ko kī i te vānaŋa taꞌe tano.
ꞌO ira a au e haŋa nei ki te ŋā viꞌe ꞌāpī hove mo hāipo-ipo, mo ai o te ŋā poki ꞌe mo ai he ŋā viꞌe maꞌu riva-riva i te rāua hare ꞌe i te rāua huaꞌai, ꞌo ai te meꞌe taꞌe tano mo kī o ruŋa i a rāua e te nuꞌu taꞌe haŋa ki te ꞌAtua.
Te tētahi ŋā viꞌe hove, paꞌi, ko haka tapa ꞌā i a rāua mai te ara o te ꞌAtua ꞌe ko oho ꞌana a roto i te ara o Rukifero.
Mo ai ꞌi roto i te huaꞌai o te viꞌe haka moe i te manaꞌu ꞌi ruŋa i a Ietū te ŋā viꞌe hove, e hāꞌūꞌū ꞌe e hāpaꞌo e rā viꞌe i rā ŋā hove, ꞌo ai he paŋahaꞌa haka ꞌou e tahi mo ꞌamo e te nūnaꞌa taŋata haka moe i te manaꞌu ꞌi ruŋa i a Ietū, ki topa ai te hora o te nuꞌu era mo hāꞌūꞌū ki te viꞌe hove ꞌina he kope mo hāpaꞌo i a ia.
Te nuꞌu pūꞌoko haka tere o te nūnaꞌa taŋata haka moe i te manaꞌu ꞌi ruŋa i a Ietū aŋa riva-riva i te rāua aŋa e moꞌa ꞌe e ꞌauhau riva-riva e te taina. ꞌE te nuꞌu raꞌe mau mo moꞌa ꞌe mo ꞌauhau riva-riva ko te ŋā pūꞌoko haka tere ena te rāua aŋa he haka ꞌite i te vānaŋa o te ꞌAtua.
Pē nei, paꞌi, te ⸤Pāpaꞌi Moꞌa⸥ e kī ena: «ꞌIna ko here te ŋutu o te ꞌuei haka rei-rei tariko». ꞌE e kī takoꞌa rō ꞌā: «E ꞌauhau te taŋata aŋa».
ꞌIna koe ko haka roŋo ki te meꞌe taꞌe tano kī atu o ruŋa i te nuꞌu pūꞌoko haka tere. Ana haka roŋo iho koe e ai e rua ꞌo e toru mataꞌite.
ꞌE mo ai ko hara ꞌana ꞌe ꞌina he haka tapa mai roto i rā meꞌe, e ture ꞌi muꞌa o te nuꞌu taꞌatoꞌa haka moe i te manaꞌu ꞌi ruŋa i a Ietū, ki riꞌa-riꞌa ai te tētahi nuꞌu pūꞌoko haka tere.
ꞌĪ a au he kī atu: e aŋa koe i te meꞌe hatu atu ena o ruŋa i te nuꞌu pūꞌoko haka tere. Ana haka tī-tika koe e tahi o rāua, ꞌina ko uꞌi ko ai a ia ana ture iho i tōꞌona hara. ꞌIna ko rehu i a koe: nā e uꞌi atu ena te ꞌAtua, a Ietū Kiritō ꞌe te merahi.
ꞌIna koe ko veve-veve mo haꞌataꞌa ꞌe mo haꞌamaitai i te kope mo te aŋa o te ꞌAtua hai haka puā i tuꞌu rima a ruŋa, ꞌo ai e hara rō ꞌā kai ꞌite hia koe; pē ira he hara takoꞌa a koe. E hāpaꞌo koe ꞌo hara.
E Timoteo, ꞌi te ai meꞌe rava māui-ui manava koe, ꞌina ko unu i te vai nō, e unu ꞌiti-ꞌiti takoꞌa hai vino.
Ana haꞌataꞌa koe i te taŋata mo te aŋa o te ꞌAtua, ꞌina ko rehu i a koe: te hara o te tētahi nuꞌu e ꞌite rō ꞌana e tātou ka ai atu kai ture ia, ꞌe te hara o te tētahi atu nuꞌu e ture e ꞌite iho ena e tātou.
Pē ira takoꞌa ꞌā e ai rō ꞌana te meꞌe riva-riva aŋa e te nuꞌu e ꞌite rō ꞌana e te taꞌatoꞌa, ꞌe e ai rō ꞌana te meꞌe riva-riva aŋa ꞌina he ꞌite e te nuꞌu. Pe muꞌa ka oho ena he ꞌite.
E noho nō ꞌā a Ietū ꞌi te Kona Haꞌamuri ꞌAtua, he takeꞌa pē hē te nuꞌu ꞌono e ha-haꞌo era i te moni ki roto i te ꞌavahata.
He takeꞌa takoꞌa i te viꞌe hove veve e tahi e ha-haꞌo ꞌā e rua tara ꞌaurī taꞌe hauhaꞌa rahi.
He kī e Ietū:  «ꞌĪ a au he kī atu: i hau rō atu ꞌi te hauhaꞌa, ki te ꞌAtua, te moni vaꞌai e te viꞌe hove veve era ai ki te moni vaꞌai e te tētahi nuꞌu era.
Te nuꞌu taꞌatoꞌa era, paꞌi, hai tara e topa rō ꞌā i a rāua i vaꞌai ai; ꞌe te viꞌe era, ꞌi roto i tōꞌona veve, te tara ai mo tōꞌona ora i vaꞌai tahi nō mo te ꞌAtua».
E ai rō ꞌana te tētahi nuꞌu vānaŋa o ruŋa o te Kona Haꞌamuri ꞌAtua, o ruŋa o te tau o tōꞌona māꞌea, ꞌe o te meꞌe haka nehe-nehe i rā kona vaꞌai e te nuꞌu. He kī e Ietū:
«O te meꞌe taꞌatoꞌa ena e takeꞌa ena e kōrua e ai rō te mahana e ko ai haka ꞌou e tahi māꞌea ꞌi ruŋa i te rua māꞌea. E haka marua tahi rō».
He ꞌui ia e te nuꞌu:  —E te Maꞌori, ¿a hē ka topa te meꞌe ena? ¿Pē hē ka haka aŋi-aŋi mai ena ko hāhine ꞌā te meꞌe taꞌatoꞌa ena mo topa?
He pāhono e Ietū:  —E uꞌi kōrua ꞌo haka maꞌa-maꞌa rō atu. Nuꞌu rahi te nuꞌu ka tuꞌu atu ena he kī atu ko au a rāua. Pē nei ka kī atu ena: «He Kiritō au» ꞌe «Rā hora ko te hora nei». ꞌIna kōrua ko haka roŋo.
Ka ŋaroꞌa ena kōrua i te parau ꞌāpī ꞌo ruŋa i te tamaꞌi ꞌe o te nuꞌu haka tumu i te ture ki te rāua nuꞌu ra-rahi, ꞌina kōrua ko riꞌa-riꞌa; ꞌi raꞌe, paꞌi, te ŋā meꞌe nei ka topa ena. Ka ai atu pē ira, e ŋeꞌi rō te tuꞌu iŋa mai o te hopeꞌa o te ao nei.
He kī haka ꞌou e Ietū:  «Te nuꞌu o te henua e tahi e moto rō ki te nuꞌu o te rua henua, ꞌe he tamaꞌi te ꞌariki o te kona e tahi ki te ꞌariki o te rua kona.
He mākenu-kenu te henua, ꞌe meꞌe rahi nō atu kona he ai te maruaki ꞌe te māui-ui, ꞌe he takeꞌa te meꞌe taparahi-taꞌata ꞌe te taipe nui-nui ꞌi ruŋa i te raŋi.
»ꞌI raꞌe ki te topa o te ŋā meꞌe nei, he tute i a kōrua mo ꞌa-ꞌaru mo tōtōā. He maꞌu mo ture ꞌi roto i te ⸤hare pure hūrio⸥, ꞌe he puru ꞌi roto i te hare maꞌuꞌaurī. E maꞌu takoꞌa rō i a kōrua ki muꞌa o te ꞌariki ꞌe o te suerekao o ruŋa ōꞌoku.
»Pē ira ka ai ena te hora mo haka ꞌite e kōrua o ruŋa i a au.
ꞌIna ko manaꞌu rahi hai vānaŋa mo kī mo te kōrua ora.
Māꞌaku e vaꞌai atu i te vānaŋa mārama-rama mo pāhono ki rā nuꞌu ꞌo ravaꞌa e tahi meꞌe mo kī i te kōrua reo-reo e te nuꞌu te rāua manaꞌu mau nō he tōtōā i a kōrua.
»ꞌI rā ŋā mahana ꞌātā te kōrua matuꞌa, taina, huaꞌai ꞌe repahoa he vaꞌai i a kōrua ki te rima o te nuꞌu taꞌe haŋa atu. ꞌE tētahi o kōrua e tiŋaꞌi e haka mate rō.
Te taŋata taꞌatoꞌa e maꞌu rō i te riri mo kōrua he haka moe o kōrua i te manaꞌu ꞌi ruŋa i a au.
Ka ai atu pē ira, e ko ŋaro korohaŋa e tahi rauꞌoho pūꞌoko o kōrua.
ꞌO ira, e haka noho nō te kōrua manaꞌu ꞌi ruŋa i a au ki ravaꞌa ai e kōrua i te ora ꞌāpī ꞌina he hopeꞌa raꞌa vaꞌai e te ꞌAtua.
»Ka takeꞌa ena e kōrua ko haka vari tahi ꞌā a Hērutarema e te vaꞌehau o te rua henua, e ꞌite: ko hāhine ꞌā te hora he haka pararaha i rā kona.
ꞌI rā hora, te nuꞌu ꞌi te kona taꞌatoꞌa o Hūrea e tē-tere a te kona maꞌuŋa. Te nuꞌu ꞌi Hērutarema e eꞌa, ꞌe te nuꞌu ꞌi ꞌuta ꞌina ko hoki ki ira.
»Rā ŋā mahana he mahana o te ūtuꞌa, he mahana haka tano i te meꞌe taꞌatoꞌa kī ꞌi ruŋa i te ⸤Pāpaꞌi Moꞌa⸥.
E ŋaroꞌa rō i te māui-ui ki roto i te ivi ꞌi te ꞌati ka topa era, he ūtuꞌa hopeꞌa o te nui-nui mo te itaraera. ¡ꞌE, ko te ꞌaroha ꞌi te hānautama ꞌe ꞌi te ŋā viꞌe e haka ꞌomo-ꞌomo nō ꞌā i te rāua ŋā poki ꞌi rā ŋā mahana!
E ai rō te nuꞌu o ira ka mate ena ꞌi te hoe, ꞌe tētahi atu he ꞌa-ꞌaru he maꞌu ki te rua henua; he tōtōā i a Hērutarema ꞌe he haka tere e te nuꞌu taꞌe he hūrio ꞌātā ki te roa o te mahana i haꞌatiꞌa e te ꞌAtua.
»E ai rō te taipe ꞌi ruŋa i te raꞌā, ꞌi ruŋa i te māhina ꞌe ꞌi ruŋa i te hetuꞌu, ꞌe te taŋata taꞌatoꞌa o te ao e mira-mira rō te manaꞌu ꞌe e riꞌa-riꞌa rō ꞌi te heruru taparahi-taꞌata o te vave ꞌe o te vaikava.
Te nuꞌu e re-rehu rō ꞌi te riꞌa-riꞌa he manaꞌu ki te meꞌe ka topa era ki te ao; te meꞌe o te raŋi, paꞌi, e rū-rū tahi rō.
»ꞌI rā hora he takeꞌa i te Poki o te taŋata ka topa mai ꞌi ruŋa i te raŋi e tahi ꞌi ruŋa i a ia te pūai ꞌe te ꞌana-ꞌana o te ꞌAtua.
Hora era mo haꞌamata o te ŋā meꞌe nei, e haka hio-hio te kōrua manaꞌu, e maꞌu te ꞌāriŋa a ruŋa; e ko roa, paꞌi, te ꞌAtua he haka eꞌa i a kōrua mai roto i te ūtuꞌa o te hara ꞌe he vaꞌai atu i te ora ꞌāpī ꞌina he hopeꞌa raꞌa».
He ꞌaꞌamu takoꞌa e Ietū i te meꞌe nei:  «E manaꞌu kōrua i te tumu pika ꞌo i te tētahi tumu.
E takeꞌa ena e kōrua ko pipi ꞌā, he aŋi-aŋi ko hāhine ꞌana a hora.
Pē ira takoꞌa ꞌā, ka takeꞌa ena e kōrua ko topa ꞌana te ŋā meꞌe nei, e ꞌite: ko hāhine mai ꞌā te ⸤haka tere iŋa ꞌāpī o te ꞌAtua⸥.
»ꞌĪ a au he kī atu: te taŋata o te hora nei e ko ŋaro hia ka topa rō mai ena te ŋā meꞌe nei.
E kore rō te raŋi ꞌe te henua, ꞌe tāꞌaku vānaŋa nei e ko ŋaro; e tano tahi rō.
»E uꞌi kōrua ꞌo haka rehe-rehe ki te meꞌe taꞌe au, ki te ꞌava unu ꞌe ki te manaꞌu ki te meꞌe o te ao nei, ꞌo tuꞌu rō mai te mahana o te ture hopeꞌa
ꞌina kai aŋi-aŋi hia he maꞌurima i a kōrua. Rā mahana mo te taꞌatoꞌa nō taŋata ka tuꞌu mai ena.
ꞌO ira, ꞌi te hora taꞌatoꞌa, e ꞌara te kōrua mata ꞌe e pure mo pūai o kōrua ꞌi te hora o te ꞌati ka tuꞌu mai ena e haka moe nō ꞌana i te manaꞌu ꞌi ruŋa i te ꞌAtua, ꞌo haꞌamā kōrua ꞌi te hora ꞌi muꞌa o te Poki o te taŋata».
Te aŋa ꞌa Ietū he hāpī i te taŋata ꞌi te Kona Haꞌamuri ꞌAtua ꞌi te ꞌōtea; ꞌi te pō, he iri he noho ꞌi ruŋa i te maꞌuŋa kī o te ꞌŌrivo.
ꞌE, ꞌi te pō era ꞌā, te taŋata taꞌatoꞌa e oho era ki te Kona Haꞌamuri ꞌAtua haka roŋo i a Ietū.
E haŋa rō ꞌana a au mo ꞌite o kōrua: ꞌī a au e aŋa e oho nō ꞌā mo kōrua mo te taina o Kōrosa, mo te nuꞌu ⸤haka moe i te manaꞌu⸥ ꞌi ruŋa i a Ietū o Rāōrītea, ꞌe mo te nuꞌu taꞌatoꞌa pē kōrua kai takeꞌa ꞌana i a au.
Tāꞌaku meꞌe haŋa: he pūai o te kōrua manaꞌu ꞌi ruŋa i te ꞌAtua, he pūai he oho te kōrua haŋa ꞌi roto i a kōrua, mo ai e tahi mau nō manaꞌu, ꞌe he ŋaroꞌa e kōrua i te koa ꞌe i te ora o te nuꞌu aŋi-aŋi riva-riva o ruŋa i te parautiꞌa taꞌe haka ꞌite e te ꞌAtua ꞌi muꞌa ꞌā, ꞌe nei parautiꞌa ko Ietū Kiritō.
Māꞌana mau nō e hāꞌūꞌū mai mo aŋi-aŋi riva-riva i te roŋo nui-nui nei.
E kī atu ena a au i te meꞌe nei ꞌo reo-reo atu kōrua e te nuꞌu hai vānaŋa nehe-nehe.
ꞌE, ka taꞌe ai atu a au ꞌi muri i a kōrua, he manaꞌu nō atu tāꞌaku aŋa ꞌe e koa rō ꞌā a au ꞌo te ai o kōrua e tahi mau nō manaꞌu ꞌe ꞌo te haka hio-hio i te kōrua manaꞌu ꞌi ruŋa i a Ietū.
A kōrua ko toꞌo ꞌana i a Ietū Kiritō mo Pūꞌoko Haka Tere o kōrua. ꞌO ira, e haka tere kōrua pa he nuꞌu ꞌāꞌana.
Pa he meꞌe hāpī atu ki a kōrua, e ꞌata hāpī e oho kōrua o ruŋa i a Ietū koia ko haꞌatura ki a ia, mo ꞌata hio-hio o te kōrua manaꞌu ꞌi ruŋa i a ia, pa he hio-hio iŋa ena o te tumu ꞌi te aka e nui-nui e oho ena a raro. ꞌE e māuru-uru e oho kōrua ki te ꞌAtua ꞌi tōꞌona riva rahi mo kōrua.
E uꞌi kōrua e te nuꞌu ꞌo reo-reo atu hai hāpī taꞌe parautiꞌa, he haka tere iŋa poreko mai te manaꞌu taŋata nō, ꞌo he meꞌe haka manaꞌu e te tātane haka tere i te ao nei. Te hāpī nei taꞌe ꞌa Ietū Kiritō.
Te huru ꞌe te pūai taꞌatoꞌa, paꞌi, o te ꞌAtua i a Ietū Kiritō, ka ai atu tōꞌona hakari hakari taŋata.
ꞌE, ꞌo te ai o kōrua ꞌāꞌana, ko ai tahi ꞌana i a kōrua te meꞌe mo tano o kōrua ꞌe o te kōrua noho iŋa ki te mata o te ꞌAtua. A Ietū Kiritō, paꞌi, he Pūꞌoko Haka Tere o te meꞌe taꞌatoꞌa, ꞌātā o te ŋā kope ena ꞌina he takeꞌa mai haka tere i te ao nei.
ꞌE a kōrua, ka ai atu taꞌe he hūrio, ko tāpaꞌo ꞌana i a kōrua e te ꞌAtua pa he nuꞌu ꞌāꞌana. ꞌE te tāpaꞌo nei taꞌe pa he tāpaꞌo o te ⸤hūrio⸥ ꞌi ruŋa i te hakari, he hore i te kiri o te kinoŋa, he tāpaꞌo aŋa e te ꞌAtua ꞌi roto i te kōrua māhatu. Pē nei te auraꞌa: i haka moe era kōrua i te manaꞌu ꞌi ruŋa i a Ietū, he haka kore e te ꞌAtua mai ruŋa i a kōrua i te pūai o te meꞌe taꞌe tano pohe e te hakari.
ꞌE, i ⸤papatito⸥ era, e tuꞌu rō ꞌā pa he meꞌe: ko mate ꞌā, ko tanu ꞌā, ꞌe ko ora haka ꞌou ꞌā kōrua mai te mate ꞌi muri i a Ietū ꞌo te haka moe i te manaꞌu ꞌi ruŋa i te parautiꞌa nei: e ai rō ꞌā te pūai o te ꞌAtua mo haka ora i te taŋata mai te mate.
ꞌI muꞌa ꞌā, a kōrua, te nuꞌu taꞌe he hūrio, pa he nuꞌu mate mo te meꞌe o te ꞌAtua. E noho era, paꞌi, a kōrua ꞌi roto i te hara, ꞌe te meꞌe haka tere atu he meꞌe taꞌe tano pohe e te hakari, meꞌe kai haka kore ꞌana e te ꞌAtua mai ruŋa i a kōrua. ꞌE, hora nei, ko haka ora ꞌana e te ꞌAtua i a kōrua ꞌi muri i a Ietū Kiritō, te auraꞌa, ko vaꞌai atu ꞌana i te noho iŋa ꞌāpī. Te ꞌAtua, paꞌi, i haka kore tahi ai i te tātou hara,
pa he haka kore iŋa ena i te tārahu ꞌi te hora ꞌauhau. Pē nei te auraꞌa: hai mate era o Ietū ꞌi ruŋa i te tātaurō i ꞌauhau ai i te tātou hara, ꞌe ko tuꞌu ꞌana pa he meꞌe: ko veo takoꞌa ꞌana ꞌi ruŋa i te tātaurō i te parau ꞌi ruŋa e pāpaꞌi tahi rō ꞌā te tātou hara.
ꞌI rā hora i haka kore takoꞌa ai e te ꞌAtua i te pūai ꞌe i te tōroꞌa mai ruŋa i te ŋā kope ena ꞌina he takeꞌa mai haka tere i te ao nei ꞌe he haka takeꞌa mai ꞌina rāua pūai toe.
ꞌO ira, ꞌina kōrua ko tapa atu te kī o te nuꞌu i te taꞌe haꞌatura o kōrua ki te rāua haka tere iŋa o ruŋa i te meꞌe mo kai ꞌe mo unu, o ruŋa i te mahana aŋa i te ŋoŋoro mo te ꞌAtua, ꞌo i te ŋoŋoro o te māhina he ꞌōhiro ꞌe o ruŋa i te ⸤mahana haka ora⸥.
Te meꞌe taꞌatoꞌa nei he ꞌata e tahi o te meꞌe parautiꞌa mo oho mai, ꞌe rā meꞌe ko Ietū Kiritō.
ꞌIna takoꞌa ko tapa atu i te nuꞌu taꞌe haka au atu i a kōrua ꞌi te taꞌe haꞌamuri pē rāua ki te merahi. E haka tuꞌu rō ꞌana i a rāua pa he nuꞌu haumārū, taꞌe manaꞌu i hau rō atu ki te rua, ꞌe te parautiꞌa mau, he teꞌo-teꞌo nō te aŋa ꞌo te ai, ki te rāua kī, ko takeꞌa ꞌana i te meꞌe i haka takeꞌa e te ꞌAtua. ꞌE te meꞌe aŋa he haka paka ꞌi te manaꞌu taŋata nō.
Ko haka topa kē ꞌana te nuꞌu nei i a rāua mai i a Ietū Kiritō, Pūꞌoko Haka Tere o tātou. ꞌĀꞌana te haka pūai te oho i te tātou manaꞌu ꞌi ruŋa i a ia, ꞌe te haka riro i a tātou e tahi mau nō manaꞌu, pa he meꞌe haŋa e te ꞌAtua, pa he ua-ua haka piri hakari e haka piri e haka hio-hio ena i te kona taꞌatoꞌa o te hakari.
ꞌI te haka moe o kōrua i te manaꞌu ꞌi ruŋa i a Ietū ko mate ꞌana kōrua ꞌi muri i a ia, te auraꞌa, ko haka kore ꞌā e te ꞌAtua mai ruŋa i a kōrua i te pūai o te meꞌe taꞌe tano pohe e te hakari ꞌe i te pūai o te ŋā kope ena ꞌina he takeꞌa mai haka tere i te ao nei. ¿He aha ia kōrua e haꞌatura nō ena ki te haka tere iŋa taŋata
pē nei ē: «ꞌIna ko haka puā i te meꞌe ena», «ꞌina ko kai i te meꞌe era», ꞌe «ꞌina ko toꞌo i te meꞌe ena»?
Te ŋā roŋo nei he hāpī poreko mai te manaꞌu taŋata mau nō ꞌo te ai nei ŋā roŋo o ruŋa i te meꞌe e ŋaro nō.
Ki te manaꞌu taŋata, nei roŋo roŋo mārama-rama ꞌo te hāpī pē nei ē: mo koa o te ꞌAtua e aŋa meꞌe rahi meꞌe aŋarahi mo aŋa, mo haka takeꞌa i tuꞌu haŋa ki a ia, e ko manaꞌu, ki te hora hopeꞌa, i hau rō atu koe ki te rua, ꞌe e tōtōā koe i tuꞌu hakari. Ka ai atu pē ira, te ŋā meꞌe nei ꞌina he hāꞌūꞌū ki te taŋata mo haka noho i te meꞌe taꞌe tano pohe e te hakari.
A au, te pūꞌoko haka tere o te nūnaꞌa taŋata ⸤haka moe i te manaꞌu⸥ ꞌi ruŋa i a Ietū, he ꞌaroha atu ki a koe, e Kāio ē, e te taina haŋa rahi ōꞌoku ē.
E te taina, e ani rō ꞌana a au ki te ꞌAtua mo riva-riva ōꞌou ꞌi te meꞌe taꞌatoꞌa ꞌe mo haka pūai atu i tuꞌu hakari, pa he pūai ena ꞌā o tuꞌu haka moe iŋa i te manaꞌu ꞌi ruŋa i a ia.
He koa nō tāꞌaku aŋa ꞌi te hora tuꞌu mai o te tētahi taina ꞌaꞌamu mai ꞌina koe he haka tapa mai roto i te ara o te parautiꞌa.
ꞌIna he meꞌe hopeꞌa o te koa pa he meꞌe ena he ꞌite ōꞌoku pē nei ē: tāꞌaku ŋā poki⁠ e noho rō ꞌana ꞌi roto i te ara o te parautiꞌa.
E te taina, meꞌe riva-riva taꞌa meꞌe ena e aŋa mai ena he hāꞌūꞌū ki te tātou taina, ꞌe ꞌata riva-riva mo ai he taina tuꞌu atu mai te kona roa-roa.
Tētahi o rāua, e tuꞌu mai era ki nei, he vānaŋa ꞌi muꞌa i te nūnaꞌa taŋata haka moe i te manaꞌu ꞌi ruŋa i a Ietū ꞌi te rahi o tuꞌu haŋa ki a rāua. Ana vari haka ꞌou atu, e ꞌata hāꞌūꞌū nō koe hai māhatu hai meꞌe mo te rāua ara, pa he meꞌe haŋa e te ꞌAtua.
ꞌI te rāua ara haka ꞌite oho o ruŋa i a Ietū Kiritō, ꞌina he kī ki te nuꞌu taꞌe haka moe i te manaꞌu ꞌi ruŋa i a Ietū mo hāꞌūꞌū ki a rāua.
ꞌO ira, e hāꞌūꞌū e tātou, ki ai ai a tātou ananake ꞌi te haka ꞌite iŋa o rāua i te hāpī parautiꞌa o te ꞌAtua.
I pāpaꞌi rō au e tahi parau ki te kōrua nūnaꞌa taŋata haka moe i te manaꞌu ꞌi ruŋa i a Ietū. ꞌE a Riotefere ꞌina kai tapa mai i tāꞌaku meꞌe pāpaꞌi era ꞌi te haŋa mo ai ko ia mau nō te pūꞌoko haka tere o nā.
Ki tuꞌu atu au, he ture e au ꞌi muꞌa o te taina taꞌatoꞌa o ruŋa i tāꞌana meꞌe taꞌe tano ena e aŋa mai ena. E haꞌaꞌino ꞌe e reo-reo e oho ena o ruŋa i a tātou. ꞌE taꞌe nō ko rā meꞌe te meꞌe e aŋa mai ena. ꞌIna he haŋa mo toꞌo ki tōꞌona hare i te taina tuꞌu ki ira. ꞌE te taina haŋa mo toꞌo i rā ŋā taina ki te rāua hare ꞌina e ia he haꞌatiꞌa, ꞌe he toꞌo mai i rā ŋā taina era e haŋa rō ꞌā he tute mai roto i te nūnaꞌa taŋata haka moe i te manaꞌu ꞌi ruŋa i a Ietū.
E te taina, ꞌina koe ko aŋa i te meꞌe taꞌe tano aŋa e te rua; e aŋa koe i te meꞌe riva-riva. Te kope aŋa i te meꞌe riva-riva, o te ꞌAtua; ꞌe te kope aŋa i te meꞌe rake-rake, kai māhani ꞌā i te ꞌAtua.
Te taina taꞌatoꞌa e vānaŋa riva-riva rō ꞌā o ruŋa i a Remeterio, ꞌe hai noho iŋa tano ōꞌona e takeꞌa ena he taŋata riva-riva. A mātou takoꞌa e vānaŋa riva-riva rō ꞌā o ruŋa i a ia, ꞌe ko ꞌite ꞌana e koe he parautiꞌa te mātou meꞌe kī.
Meꞌe rahi tāꞌaku meꞌe haŋa mo kī atu, ꞌe ꞌina a au kai haŋa mo pāpaꞌi atu.
E haŋa rō ꞌā, paꞌi, a au, ꞌina ko roa hia, he piri haka ꞌou tāua ꞌe māꞌaku mau ꞌā e vānaŋa atu.  Ka ai te haumārū ꞌi ruŋa i a koe.  Te tātou repahoa ꞌī e ꞌaroha atu ena. E ꞌaroha atu koe ki te tātou repahoa ena o nā. ꞌIorana.
E te taina, nā ꞌi roto i a kōrua te nuꞌu e haꞌaꞌino rō ꞌā i a au pē nei ē: ꞌi te hora ōꞌoku ꞌi muri i a kōrua, ꞌina a au he kī atu ki te kōrua ꞌāriŋa i te kōrua hape, ꞌe, ꞌi te hora mo pāpaꞌi atu, he ture nō atu tāꞌaku aŋa. ꞌO ira, a au, a Pauro, he ani atu hai haŋa ꞌe hai riva rahi o te ⸤Kiritō⸥:
Ka uꞌi ka haka tī-tika rō ꞌai te ŋā nuꞌu ena, nuꞌu manaꞌu: a mātou e haka tere nei hai manaꞌu taŋata mau nō, ꞌo tuꞌu atu au, he ture atu ki a kōrua ananake ko nā ŋā nuꞌu.
Ka ai atu a mātou he taŋata noho ꞌi te ao nei, taꞌe pa he taŋata o te ao nei e moto nei.
ꞌE te mātou meꞌe maꞌu mo moto taꞌe he meꞌe o te ao nei, he pūai o te ꞌAtua mo rē ki te manaꞌu taꞌatoꞌa poreko mai i a Rukifero taꞌe haka rē i te taŋata mo haka hāhine ki te ꞌAtua. Hai pūai nei o te ꞌAtua e rē nei mātou ki te manaꞌu o te nuꞌu taꞌe haŋa mai,
ꞌe pē ira takoꞌa ꞌā ki te manaꞌu o te nuꞌu teꞌo-teꞌo taꞌe haꞌatiꞌa i a rāua mo māhani ki te ꞌAtua. Pē ira e hāꞌūꞌū nei a mātou ki te nuꞌu mo huri ki te ꞌAtua ꞌe mo manaꞌu o rāua pa he meꞌe haŋa o te Kiritō.
ꞌE ki takeꞌa ia e mātou i te rahi raꞌa o kōrua e haꞌatura parautiꞌa mau rō ꞌā ki te meꞌe taꞌatoꞌa haŋa o te Kiritō, ꞌi rā hora he uꞌi mātou he haka ūtuꞌa i te nuꞌu o roto i a kōrua taꞌe haꞌatura ki a ia.
E haka topa te kōrua manaꞌu o ruŋa i te meꞌe ko ꞌite riva-riva ꞌā e kōrua o ruŋa i a mātou. Nā, paꞌi, ꞌi roto i a kōrua te nuꞌu kī: a rāua he tāvini parautiꞌa o te Kiritō. E ꞌite e te nuꞌu era: a mātou takoꞌa he tāvini o te Kiritō.
ꞌE mo ai tāꞌue i rahi rō tōꞌoku teꞌo-teꞌo iŋa atu: i a au te parau mo haka tere i a kōrua a te ara parautiꞌa o te ꞌAtua, e ko haꞌamā a au. O te tātou Pūꞌoko Haka Tere, paꞌi, i vaꞌai mai mo haka pūai atu i te kōrua haka moe iŋa i te manaꞌu ꞌi ruŋa i a ia, taꞌe ꞌō mo haka tapa i te kōrua manaꞌu mai ruŋa.
ꞌIna kōrua ko manaꞌu e haŋa ꞌana ꞌō a au mo haka riꞌa-riꞌa i a kōrua hai parau pāpaꞌi atu e au.
ꞌĪ a au e kī atu ena: nā ꞌi roto i a kōrua te nuꞌu kī: pūai riꞌa-riꞌa tāꞌaku vānaŋa ꞌi te hora pāpaꞌi atu, ꞌe, ꞌi te hora ꞌi muꞌa i a kōrua, e tuꞌu rō ꞌā pa he kope taꞌe pūai ꞌe taꞌe ꞌite mo tātara.
Te nuꞌu kī i te vānaŋa nei e ꞌite: pa he pūai ena ꞌā o te mātou huru ꞌi ruŋa i te parau pāpaꞌi atu ena, pē ira te mātou pūai ka takeꞌa ena e rāua ka tuꞌu atu ena a mātou, ka haka tano tahi ena i te mātou meꞌe kī.
Taꞌe mātou o roto o te nuꞌu teꞌo-teꞌo. Te nuꞌu nei, ꞌi te hora uꞌi hoki e tano rō ꞌā te rāua aŋa mo te ꞌAtua, e hāito ena hai meꞌe aŋa ꞌe manaꞌu e rāua mau ꞌā, taꞌe ꞌō hai manaꞌu o te ꞌAtua. ¡Te oho iŋa nei he meꞌe maꞌa-maꞌa e tahi!
A mātou, taꞌe pa he nuꞌu nei. ꞌI te hora vānaŋa o mātou o ruŋa i te mātou aŋa mo te ꞌAtua, e hāito rō ꞌana te mātou meꞌe kī ki te meꞌe haꞌatiꞌa nō mai e te ꞌAtua. ꞌE o te ꞌAtua te kī mai ꞌātā ki kona hē ana tuꞌu te mātou aŋa, ꞌe ꞌāꞌana te haꞌatiꞌa mai i a mātou mo tuꞌu atu ꞌātā ki a kōrua ena ꞌi Kōrinto.
ꞌO ira ꞌina a mātou he eꞌa mai te meꞌe haꞌatiꞌa mai e te ꞌAtua ꞌi te hora kī atu: i a mātou te parau mo haka tere i a kōrua a te ara o te ꞌAtua. ꞌĀhani mātou i taꞌe ai ꞌi roto i a kōrua ꞌi muꞌa ꞌā, ko eꞌa era ꞌā ia a mātou mai rā roa haꞌatiꞌa mai era e te ꞌAtua. ꞌE te parautiꞌa, ko mātou te nuꞌu raꞌe i haka ꞌite atu i te ⸤roŋo riva-riva o ruŋa i a Ietū Kiritō⸥.
ꞌE ꞌina takoꞌa a mātou he teꞌo-teꞌo ꞌi te aŋa o te rua, ꞌo eꞌa a mātou mai rā roa. Te mātou meꞌe haŋa he pūai he oho te kōrua haka moe iŋa i te manaꞌu ꞌi ruŋa i a Ietū, mo ꞌata rahi mo oho te mātou aŋa ꞌi roto i a kōrua.
E haŋa takoꞌa rō ꞌā a mātou mo oho mo haka ꞌite i te ⸤roŋo riva-riva o te ꞌAtua⸥ ꞌi te kona ꞌata roa mai te kona ena ꞌi ira a kōrua, hai kona ꞌina he kope raꞌe i hāpī, ꞌo teꞌo-teꞌo a mātou ꞌi te aŋa o te rua.
E kī rō ꞌā, paꞌi, ꞌi ruŋa i te ⸤Pāpaꞌi Moꞌa⸥: «Te kope haŋa mo haka paka i tāꞌana meꞌe aŋa, te tano mau: e haka paka i te meꞌe aŋa e te tātou Pūꞌoko Haka Tere».
Te kope koa o te ꞌAtua taꞌe he kope teꞌo-teꞌo kī pē nei ē: a ia e aŋa riva-riva rō ꞌā mo te ꞌAtua; he kope o ruŋa e kī ena e te ꞌAtua: «E koa rō ꞌana a au mōꞌona».
E tahi mahana he haka taka-taka e Ietū a ho-hoꞌe ꞌahuru mā piti nuꞌu hāpī ꞌāꞌana, ꞌe he vaꞌai i te pūai ꞌe i te parau mo haka eꞌa i te tātane mai roto i te taŋata ꞌe mo haka ora rauhuru māui-ui.
He uŋa mo haka ꞌite o ruŋa o te ⸤haka tere iŋa ꞌāpī o te ꞌAtua⸥ ꞌe mo haka ora i te nuꞌu māui-ui.
He kī:  «Ka oho ena kōrua, ꞌina ko maꞌu e tahi meꞌe; ꞌina ko maꞌu te toko-toko, te pūtē, te haraoa, te moni ꞌe te kahu mo mono.
Hare nō ena o kōrua ka tuꞌu ena, ꞌi ira ana noho ꞌātā ki te oho iŋa o kōrua mai rā kona.
E tuꞌu ꞌā kōrua ki te kona nūnaꞌa hare ꞌina he nuꞌu o ira he haŋa atu, e tū-tū te puŋaꞌehu mai te kōrua vaꞌe mo haka ꞌite ki rā nuꞌu: ka topa era ꞌi ruŋa i a rāua te ūtuꞌa o te ꞌAtua, he hape o rāua mau ꞌā, ꞌe ꞌai kōrua ka oho rō mai rā kona».
He eꞌa ia tū nuꞌu hāpī era he haka ꞌite he oho i te ⸤roŋo riva-riva o te ꞌAtua⸥ ꞌi te kona taꞌatoꞌa koia ko haka ora i te māui-ui o te taŋata.
He ŋaroꞌa e te ꞌariki era ko ꞌErore i te vānaŋa o ruŋa o te meꞌe taꞌatoꞌa aŋa e Ietū, ꞌe he mira-mira te manaꞌu ꞌo te ai o te nuꞌu kī: a Ietū ko ⸤Iovani⸥ ko ora ꞌā mai te mate,
ꞌe tētahi nuꞌu kī: ko te perofeta era o muꞌa ꞌā ko ꞌĒria, ꞌe te tētahi atu nuꞌu kī: he perofeta haka ꞌou e tahi o rā ŋā perofeta ko ora ꞌā mai te mate.
He kī e ꞌErore: «ꞌĀꞌaku i haka paꞌo i te ŋao o Iovani. ¿Ko ai hō te kope era? E ko pau te ꞌaꞌamu o ruŋa i a ia».  He haŋa ia a ꞌErore mo oho mo uꞌi i a Ietū.
I hoki tahi era te ⸤ꞌāpōtoro⸥ uŋa e Ietū, he ꞌaꞌamu ki a ia i te rāua meꞌe taꞌatoꞌa i aŋa. He toꞌo e Ietū i rā nuꞌu ꞌe he oho ananake ki te kona hāhine ki Vetetaira mo noho ko rāua nō.
I ꞌite era e te taŋata, he eꞌa he oho takoꞌa ki ira. He noho ia a Ietū he vānaŋa o ruŋa o te haka tere iŋa ꞌāpī o te ꞌAtua ꞌe he haka ora i te nuꞌu māui-ui.
I ahi-ahi era, he haka hāhine ki a Ietū te nuꞌu hāpī ꞌāꞌana e hoꞌe ꞌahuru mā piti ꞌe he kī:  —Ka kī koe ki te taŋata mo oho mo uꞌi hai kai ꞌe hai kona mo hāꞌuru o rāua a te kona hāhine mai; ꞌina, paꞌi, e tahi meꞌe o nei.
He kī e Ietū:  —Ka vaꞌai e kōrua hai meꞌe mo kai.  He pāhono e rā nuꞌu:  —Te meꞌe nō o mātou he haraoa e rima ꞌe he ika e rua. Ki taꞌa kī, ¿ki oho hō mātou ki hoꞌo mai hai kai mo te taŋata taꞌatoꞌa nei?
ꞌI rā kona, mo tataku i te ŋāŋata nō, e pae taꞌutini. Ka ai atu pē ira i kī nō e Ietū ki tāꞌana nuꞌu hāpī:  —Ka haka no-noho te taŋata e pae ꞌahuru ka tahi nūnaꞌa.
He aŋa pē ira ꞌe he no-noho tahi te taŋata.
He toꞌo ia a Ietū i tū haraoa era e rima ꞌe i tū ika era e rua, he uꞌi a te raŋi, he māuru-uru ki te ꞌAtua, he more-more ꞌe he vaꞌai ki tāꞌana nuꞌu hāpī mo tuhaꞌa.
He ka-kai tahi tū nuꞌu era ki te mākona, ꞌe i runu era i te pārehe-rehe topa, he ꞌī e hoꞌe ꞌahuru mā piti kānato.
E tahi mahana e pure ꞌana a Ietū, ꞌe ꞌi muri i a ia tāꞌana nuꞌu hāpī. He ꞌui ki rā nuꞌu:  —¿Ko ai a au e kī ena e te taŋata?
He pāhono e rā nuꞌu:  —E ai rō ꞌā te nuꞌu kī ko Iovani Papatito, e ai rō ꞌana te tētahi nuꞌu kī ko ꞌĒria, ꞌe e ai takoꞌa rō ꞌana te nuꞌu kī he perofeta haka ꞌou e tahi o te ŋā perofeta era o muꞌa ꞌā ora mai mai te mate.
He ꞌui haka ꞌou:  —ꞌE, ki te kōrua kī, ¿ko ai a au?  He pāhono e Pētero:  —A koe he Kiritō uŋa mai e te ꞌAtua.
ꞌE he ani e Ietū ki tāꞌana nuꞌu hāpī mo taꞌe ꞌaꞌamu ki te tētahi nuꞌu o ruŋa o tū meꞌe pāhono era e Pētero.
He kī ia e Ietū ki tāꞌana nuꞌu hāpī: «Te ⸤Poki o te taŋata⸥ e ŋaroꞌa rō i te māui-ui ki roto i te ivi, ꞌe e ko haŋa e te nuꞌu pūꞌoko haka tere hūrio, e te ⸤oromatuꞌa ra-rahi⸥ ꞌe e te ⸤maꞌori o te haka tere hūrio⸥. E tiŋaꞌi e haka mate rō i a ia ꞌe, ꞌi te toru mahana, he ora haka ꞌou».
I oti era he kī ki te taꞌatoꞌa:  «Te kope haŋa mo riro ōꞌona he taŋata hāpī ꞌāꞌaku e haka rehu i a ia mau ꞌā, ꞌai ka ꞌamo rō, paurō te mahana, i tōꞌona tātaurō, te auraꞌa, e vaꞌai i a ia ꞌātā mo mate ꞌi te aŋa iŋa i tāꞌaku meꞌe haŋa.
Te kope hārui i a au ꞌe i tāꞌaku hāpī hai tuaꞌivi mo hāpaꞌo i a ia ꞌo mate ꞌe mo aŋa i tāꞌana meꞌe nō era i haŋa e ko ai i a ia te ora ꞌāpī ꞌina he hopeꞌa raꞌa vaꞌai e te ꞌAtua. ꞌE te kope haka rē i tāꞌana meꞌe haŋa mo haꞌatura mai ki a au he ravaꞌa e ia i rā ora.
¿He aha ia te hauhaꞌa mo te kope e tahi te ai i a ia te meꞌe taꞌatoꞌa o te ao, ꞌe ꞌina i a ia te ora ꞌāpī ꞌina he hopeꞌa raꞌa?
»Te kope taꞌe toꞌo i a au ꞌe i tāꞌaku hāpī māꞌana ꞌo haꞌamā ꞌi te nuꞌu, a au, te Poki o te taŋata, e ko toꞌo takoꞌa i a ia māꞌaku ꞌi te hora hoki mai ōꞌoku ꞌi ruŋa i a au tōꞌoku pūai ꞌe te pūai ꞌana-ꞌana o tōꞌoku Matuꞌa e haka vari tahi rō ꞌana e te merahi.
ꞌĪ a au he kī atu: tētahi nuꞌu o te kona nei e takeꞌa rō i te haka tere iŋa ꞌāpī o te ꞌAtua ꞌi raꞌe ki te rāua mate».
Ka vaꞌu mahana pe muꞌa mai te mahana kī i tū vānaŋa era, he iri a Ietū ki ruŋa i te maꞌuŋa mo pure. He maꞌu ꞌi muri i a ia i a Pētero, i a ⸤Tanatiako⸥ ꞌe i a Iovani.
E pure nō ꞌā he huru kē te ꞌāriŋa o Ietū, ꞌe te kahu he rito-rito ꞌe he ꞌuira.
He tuꞌu ia, ꞌi rā hora, e rua taŋata ki muri i a Ietū: ko ⸤Mōtē⸥ ꞌe ko ꞌĒria.
A to-toru ko haka vari tahi ꞌana e te pūai ꞌana-ꞌana o te ꞌAtua ꞌe e vānaŋa ꞌana o ruŋa o te mate o Ietū, he meꞌe mo topa ki a ia ꞌi Hērutarema mo haka tano i te meꞌe kī e te ꞌAtua.
A kuā Pētero ia e hāꞌuru ꞌā. I ꞌara era he takeꞌa i te pūai ꞌana-ꞌana o Ietū ꞌe i tū ŋā kope era hoko rua.
I ꞌava-ꞌava era rā ŋā kope mai muri i a Ietū, he kī e Pētero: «E te Maꞌori, ¡he riva nō ꞌō i ai ai a tātou ꞌi nei! Ki aŋa e toru pae-pae: e tahi mōꞌou, e tahi mo Mōtē ꞌe e tahi mo ꞌĒria». (ꞌIna a Pētero kai aŋi-aŋi he aha tāꞌana meꞌe kī era).
E vānaŋa nō ꞌā a Pētero i noho ai e tahi raŋi ꞌi ruŋa. I takeꞌa era ko viri tahi ꞌana i a rāua e tū raŋi era, he riꞌa-riꞌa.
ꞌE mai roto te reꞌo i kī ai: «He Poki nā ꞌāꞌaku, ko tāmoe-moe era ꞌā e au mo tāꞌaku aŋa. E haꞌatura kōrua ki a ia».
ꞌI te hora ŋaroꞌa i rā reꞌo, ko oho era ꞌā tū ŋā kope era e rua mai muri i a Ietū. Te meꞌe taꞌatoꞌa nei i naꞌa nō e kuā Pētero; ꞌina kai ꞌaꞌamu ꞌi rā ŋā mahana e tahi nuꞌu.
ꞌI te rua mahana, i hoki era a kuā Ietū mai ruŋa i te maꞌuŋa, he piri ki a rāua meꞌe rahi nō atu nuꞌu.
He ohu e te taŋata e tahi mai roto o rā nuꞌu, i haka pūai te reꞌo:  —E te Maꞌori, ka hāꞌūꞌū mai koe i tāꞌaku poki e tahi mau nō.
Ko oꞌo ꞌā e te tātane; ꞌāꞌana te haka ohu-ohu, te haka kiki-kiki ꞌe te haka eꞌa i te kuta-kuta a roto i te haha. He tōtōā nō te aŋa ꞌe ꞌina he haka rē.
Ko ani ꞌana a au ki taꞌa nuꞌu hāpī nei mo haka eꞌa ꞌe ꞌina kai ravaꞌa.
He kī ia e Ietū ki te taꞌatoꞌa:  —¡Ko te pūꞌoko hio-hio i a kōrua, e te nuꞌu manaꞌu taꞌe tano ꞌe taꞌe ⸤haka moe i te manaꞌu⸥ ꞌi ruŋa i te ꞌAtua ē! ¡Pa he meꞌe ena: ka ai ka oho nō atu a au ꞌi muri i a kōrua ꞌātā ki te paꞌo iŋa o te ao, ko te taꞌe haka moe iŋa mai ꞌā kōrua i te manaꞌu ꞌi ruŋa i a au! ¿ꞌĀtā ki hē rā nei ka haꞌaoromaꞌi ka oho nō nei i a kōrua? Ka maꞌu mai te poki.
I hāhine i oho era te poki ki a Ietū, he haka hiŋa e te tātane, he haka kiki-kiki. He ture he haka eꞌa e Ietū i rā tātane ꞌe he ora tū poki era. I oti era he haka hoki e Ietū ki tōꞌona matuꞌa.
ꞌE he māere tahi te nuꞌu ꞌi te nui-nui o te pūai o te ꞌAtua. E māere nō ꞌana te nuꞌu ꞌi te meꞌe taꞌatoꞌa aŋa e Ietū, he kī e Ietū ki tāꞌana nuꞌu hāpī:
«Ka haka roŋo riva-riva mai te meꞌe nei ꞌe e uꞌi ꞌo rehu rō: te Poki o te taŋata e vaꞌai rō ki te rima o te nuꞌu taꞌe haŋa ki a ia».
ꞌIna ia he aŋi-aŋi e rā nuꞌu i te auraꞌa o rā meꞌe kī era e Ietū, he taꞌe haka māꞌeha riva-riva e te ꞌAtua i te rāua manaꞌu, ꞌe he riꞌa-riꞌa takoꞌa mo ꞌui ki a Ietū i te haꞌaauraꞌa o rā vānaŋa.
I oho era he haꞌamata he tātake te nuꞌu hāpī ꞌa Ietū ko ai te kope ꞌata hōnui o roto i a rāua.
ꞌI te aŋi-aŋi e Ietū i te manaꞌu o rā nuꞌu, he toꞌo i te poki e tahi ki muri i a ia
ꞌe he kī ki rā nuꞌu: «Te kope toꞌo ꞌe hāpaꞌo i te poki nei hai ꞌīŋoa ōꞌoku e toꞌo ꞌana i a au; ꞌe te kope toꞌo i a au e toꞌo takoꞌa ꞌana i te kope uŋa mai i a au. ꞌE te kope ꞌata hōnui ꞌi roto i a kōrua, he kope tōꞌona manaꞌu mau nō he tāvini ki te taꞌatoꞌa».
He kī e Iovani:  —E te Maꞌori, ko takeꞌa ꞌā e mātou te kope e haka eꞌa ꞌana i te tātane mai roto i te taŋata hai ꞌīŋoa ōꞌou. I kī rō e mātou mo taꞌe aŋa haka ꞌou. Taꞌe, paꞌi, a ia o roto o tātou.
He pāhono e Ietū:  —E haka rē nō kōrua i a ia. Te kope ꞌina i a ia te haŋa mo haka hape i te tātou aŋa e hāꞌūꞌū mai ꞌana.
I hāhine era te mahana o Ietū mo iri ki te raŋi, he ŋatu mau rō ꞌai te haŋu mo tuꞌu ki Hērutarema.
He uŋa ia e Ietū ꞌi muꞌa o rāua i te nuꞌu maꞌuroŋo ki te kona nūnaꞌa hare e tahi o ⸤Tāmāria⸥ mo uꞌi hai kona mo noho o rāua.
Te nuꞌu o rā kona, ꞌi te aŋi-aŋi: te ara o kuā Ietū ki Hērutarema, ꞌina kai haŋa mo noho o kuā Ietū ꞌi ira.
I ꞌite era e Tanatiako ꞌe e ⸤Iovani⸥ i rā meꞌe, he kī: «E Ietū, mo haŋa ōꞌou, he ani māua ki te ꞌAtua mo haka topa hai ahi mo tutu tahi i te nuꞌu era».
He rori e Ietū he ture.
I oti era he eꞌa ananake he oho ki te rua kona.
E oho nō ꞌana ananake ꞌi te ara, he kī e te taŋata e tahi ki a Ietū:  —E Ietū, kona nō ena ōꞌou ka oho ena, he oho atu a au ꞌi muri i a koe mo taŋata hāpī ꞌāꞌau.
He pāhono e Ietū:  —Te kurī manu e ai rō ꞌā te karava mo noho, ꞌe te manu he hakapupa; ꞌe te Poki o te taŋata ꞌina he kona mo noho.
ꞌE ki te rua kope i kī ai:  —Ka oho mai koe ꞌi muri i a au mo taŋata hāpī ꞌāꞌaku.  He kī e rā taŋata:  —E Ietū, ka haka rē mai koe ki mate ꞌe ki tanu a au ꞌi raꞌe i tōꞌoku matuꞌa tane ana oho iho atu a au ꞌi muri i a koe.
He pāhono e Ietū:  —Ka haka rē mo te nuꞌu mate e tanu i te rāua nuꞌu mate;⁠ ꞌe a koe ka oho ka haka ꞌite o ruŋa i te haka tere iŋa ꞌāpī o te ꞌAtua.
He kī e te toru kope:  —E Ietū, ꞌī a au he oho atu ꞌi muri i a koe. Te meꞌe nō, ka haka rē mai koe ki oho a au ꞌi raꞌe ki ꞌaroha ki te nuꞌu o tōꞌoku hare.
He pāhono e Ietū:  —Te kope ꞌārote i tōꞌona ꞌāua uꞌi o te mata a tuꞌa ꞌina e tahi auraꞌa mo roto i te haka tere iŋa ꞌāpī o te ꞌAtua.
I oti era te meꞌe nei, he uꞌi atu au ko te ꞌōpani e tahi e ha-hata nō mai ꞌana ꞌi te raŋi. ꞌE te reꞌo ŋaroꞌa raꞌe era e au, tuꞌu era pa he koneta, he kī haka ꞌou mai: «Ka iri mai koe; ꞌī a au he haka takeꞌa atu i te meꞌe mo topa pe muꞌa ka oho ena».
ꞌI rā hora mau ꞌā he haka moe vārua i a au e te ⸤Vārua Maitai⸥, ꞌe he takeꞌa e au i te pepe noho ꞌariki e tahi ꞌi ruŋa e noho rō ꞌā te kope e tahi.
Te ꞌana-ꞌana o rā kope pa he ꞌana-ꞌana o te māꞌea hopeꞌa o te nehe-nehe he jaspe ꞌo he cornalina . Rā pepe e haka vari rō ꞌā e te hānua-nua mea e ꞌana-ꞌana rō ꞌana pa he esmeralda ,
ꞌe e haka vari takoꞌa rō ꞌana e te pepe ꞌariki haka ꞌou e piti ꞌahuru mā maha ꞌi ruŋa e noho rō ꞌana e piti ꞌahuru mā maha ŋāŋata ra-rahi e uru rō ꞌana i te kahu tea-tea ꞌe e puꞌa rō ꞌana i te hei aŋa hai piru.
Mai te pepe ꞌariki o vāeŋa e eꞌa era te ꞌuira, te reꞌo ꞌe te pātiri. ꞌI muꞌa o rā pepe e hū rō ꞌā e hitu rama, he vārua e hitu o te ꞌAtua.
E ai takoꞌa rō ꞌana ꞌi muꞌa o rā pepe ꞌariki era te meꞌe tuꞌu pa he vaikava, māꞌeha pa he hiꞌo.  ꞌI vāeŋa, kona ꞌi ira rā pepe, e haka vari rō ꞌā e te meꞌe ora e hā, te muꞌa ꞌe te tuꞌa o te hakari o rā ŋā meꞌe ko ꞌī ꞌā e te mata.
Te raꞌe o rā ŋā meꞌe e tuꞌu rō ꞌana pa he reone, te rua pa he ꞌuei, te toru te ꞌāriŋa pa he taŋata, ꞌe te hā pa he manu toke-toke e rere rō ꞌā.
Rā ŋā meꞌe ora era e ai rō ꞌā e ono karā ka tahi o rāua, te roto ꞌe te haho o rā ŋā karā e ꞌī rō ꞌana e te mata. Ka pō ka ꞌōtea e kī era:  «¡Te Pūꞌoko Haka Tere o te meꞌe taꞌatoꞌa, te ꞌAtua,  i a ia te pūai taꞌatoꞌa,  ꞌina ōꞌona hape, ꞌina ōꞌona hara,  ꞌe ꞌina he rua kope pē ia;  ko ia te kope ꞌi muꞌa ꞌā, ꞌi te hora nei ꞌe ka tuꞌu mai ena!».
ꞌI te hora taꞌatoꞌa haꞌahana-hana ꞌe māuru-uru e tū ŋā meꞌe ora era e hā ki te kope noho ꞌi ruŋa i tū pepe ꞌariki era o vāeŋa, kope i a ia te ora ꞌina he hopeꞌa raꞌa,
he tū-turi te piti ꞌahuru mā maha ŋāŋata ra-rahi era ꞌi muꞌa o rā kope he haꞌamuri, ꞌai ka ava i te rāua hei a muꞌa i rā pepe koia ko kī:
«E te mātou Pūꞌoko Haka Tere ē, e te mātou ꞌAtua ē,  mōꞌou te meꞌe he moꞌa, he haka nui-nui, ꞌe he haꞌahana-hana o te taŋata taꞌatoꞌa.  ꞌĀꞌau, paꞌi, i aŋa i te meꞌe taꞌatoꞌa o te ao;  hai haŋa ōꞌou e ai ena ꞌe i aŋa tahi ai».
ꞌI te ⸤mahana haka ora⸥ e tahi, he oho a Ietū he kai ꞌi te hare o te ⸤fariseo⸥ ra-rahi e tahi, ꞌe tētahi nuꞌu fariseo ꞌai e uꞌi era koiꞌite e aŋa rō a Ietū i te meꞌe ꞌina he tano ki te rāua haka tere iŋa.
ꞌI rā kona takoꞌa te taŋata e tahi te māui-ui he ahu o te vaꞌe ꞌe o te rima.
He ꞌui ia e Ietū ki te ⸤maꞌori o te haka tere hūrio⸥ ꞌe ki te fariseo: «¿E haꞌatiꞌa rō ꞌana mo haka ora i te taŋata māui-ui ꞌi te mahana haka ora?».
Kai pāhono e tū nuꞌu era.  He toꞌo e Ietū i tū taŋata era, he haka ora i te māui-ui ꞌe he kī mo eꞌa mo oho rō ꞌai.
He kī ia ki tū nuꞌu fariseo era: «¿Ko ai o kōrua, mo viri o te poki ꞌe o te ꞌuei ki roto i te pū mo taꞌe toꞌo, ꞌi tū hora ꞌā, ka ai atu he mahana haka ora?».
ꞌIna kai ai e tahi vānaŋa o tū nuꞌu era mo pāhono.
I uꞌi era e Ietū i te nuꞌu e rotu ꞌana i te pepe noho o te nuꞌu hōnui ꞌi tū kona ꞌamuramaꞌa era, he kī pē nei ē:
«Mo kī atu o te taŋata e tahi mo oho ōꞌou ki te ŋoŋoro hāipo-ipo, ꞌina koe ko noho ꞌi ruŋa i te pepe o te nuꞌu hōnui ꞌo tuꞌu rō atu te kope ꞌata hau te ra-rahi ki a koe
ꞌe mo te taŋata era ꞌāꞌana i hāꞌaki atu mo oho ōꞌou e kī atu mo vaꞌai i rā pepe ki tū kope ꞌata ra-rahi era. ꞌI rā hora he haꞌamā koe, he eꞌa koraꞌiti ꞌe he oho koe he noho ꞌi ruŋa i te pepe hopeꞌa.
»Te tano mau: mo kī atu mo oho ōꞌou ki te ŋoŋoro, e noho koe ꞌi ruŋa i te pepe hopeꞌa o tuꞌa ki ai ki vari te taŋata era ꞌāꞌana i kī atu mo oho ki rā ŋoŋoro he kī atu pē nei ē: “E hoa, ka oho mai koe ka noho ꞌi ruŋa i te pepe mo te nuꞌu ra-rahi”. Pē ira he takeꞌa e te nuꞌu noho ꞌi muri i a koe he taŋata hōnui koe.
ꞌĪ a au he kī atu: te kope haka paka i a ia mau ꞌā e haka ka-kata ꞌe e haka haꞌamā rō; ꞌe te kope taꞌe haka paka i a ia pe muꞌa ka oho ena e haka hōnui rō».
He kī e Ietū ki te hoa hare:  «Mo aŋa ōꞌou i te kai, ꞌina koe ko kī ki tuꞌu repahoa, ki tuꞌu taina, ki tuꞌu huaꞌai ꞌe ki te nuꞌu ꞌono māhani e koe mo oho atu ki te kai. Mo kī ōꞌou ki rā nuꞌu, pē ira takoꞌa ꞌana a rāua ka kī atu ena mo oho mo kai i te rāua hare. ꞌE, ka hopeꞌa era, e haka hoki atu ꞌana i tuꞌu rima.
»Ana aŋa koe i te kai, ko te koa i a koe mo kī ki te nuꞌu veve, ki te nuꞌu vaꞌe koke, ki te nuꞌu hakari taꞌe makenu ꞌe ki te nuꞌu matapō mo oho atu.
A rāua, paꞌi, ꞌina e tahi meꞌe ai mo haka hoki atu. ꞌE, ꞌi te mahana ora mai te mate o te nuꞌu tano ki te mata o te ꞌAtua, ka ꞌauhau atu ena ꞌo te meꞌe aŋa taꞌatoꞌa e koe».
I ŋaroꞌa era i rā vānaŋa e te taŋata e tahi o ruŋa o tū ꞌamuramaꞌa era, he kī ki a Ietū:  —¡Ko te koa ꞌō i te kope ka kai era ꞌi te ao haka tere e te ꞌAtua!
He pāhono e Ietū ki rā kope:  —E tahi taŋata he aŋa i te ŋoŋoro, ꞌe nuꞌu rahi te nuꞌu i kī mo oho.
I tano era te hora o te kai, he uŋa i te tāvini mo kī ki rā nuꞌu: “Ka oho mai kōrua; ko rito ꞌā te kai”.
»Taꞌatoꞌa nō i kī ai e ai rō ꞌana te rāua meꞌe mo aŋa. He kī e te kope raꞌe: “Hoꞌo iho nō mai a au e tahi henua, ꞌe ꞌī a au he oho he uꞌi. E kī: ꞌina ko riri mōꞌoku”.
»He kī e te rua: “Ko hoꞌo mai ꞌana a au e hoꞌe ꞌahuru ꞌuei, ꞌe ꞌī he iri he haka ꞌatu hoki e tano rō ꞌā mo ꞌārote. E kī: ꞌina ko riri mōꞌoku”.
»ꞌE he kī e te toru: “Hāipo-ipo iho nō a au; e ko riva mo oho atu”.
»He hoki rā tāvini he kī i tū meꞌe taꞌatoꞌa era ki te taŋata uŋa era i a ia. He riri rō atu ꞌai rā taŋata. He kī ia ki tū tāvini era: “Ka eꞌa koe ka oho a te ara, ka uꞌi i te nuꞌu veve, i te nuꞌu vaꞌe koke, i te nuꞌu hakari taꞌe makenu, ꞌe i te nuꞌu matakeva, ꞌai ka tari ka oho rō mai”.
»I hini era he kī haka ꞌou e rā tāvini: “Ko aŋa ꞌana a au i taꞌa meꞌe kī mai, ꞌe e topa nō ꞌā te pepe”.
»He kī haka ꞌou e tū taŋata era ki rā tāvini: “Ka oho koe a te ara ꞌe a ꞌuta ka haka koni ki te nuꞌu mo oho mai ki ꞌī ai tōꞌoku hare.
ꞌĪ a au he kī atu: ꞌina e tahi o te nuꞌu kī raꞌe era e au mo kai i tāꞌaku kai”.
E tahi mahana e rahi rō ꞌā te nuꞌu oho ꞌi tuꞌa i a Ietū. He rori ia he kī:
«Mo ai e tahi o kōrua e oho mai ena ki a au i hau ꞌi te haŋa ki tōꞌona matuꞌa tane, ki tōꞌona matuꞌa vahine, ki tāꞌana viꞌe, ki tāꞌana ŋā poki, ki tōꞌona taina ꞌe, takoꞌa, ki a ia mau ꞌā ki te haŋa mai ōꞌona ki a au, e ko tano mo taŋata hāpī ꞌāꞌaku.
ꞌE te kope taꞌe haŋa mo ꞌamo i tōꞌona tātaurō, te auraꞌa, mo vaꞌai i a ia ki te mate mo aŋa i tāꞌaku meꞌe haŋa ꞌe mo oho mai ꞌi muri i a au, e ko tano takoꞌa mo taŋata hāpī ꞌāꞌaku.
»ꞌĪ a au he kī atu: mo haŋa e tahi o kōrua mo aŋa i te hare ruŋa nui e tahi, ¿e ko manaꞌu hō, ꞌi raꞌe, hoki e tano rō te tara mo aŋa o rā hare?
Mo taꞌe aŋa pē ira, ka haꞌamata ka aŋa era, e ko oti, ꞌe te nuꞌu taꞌatoꞌa ka takeꞌa era, he haꞌamata he haka meꞌe-meꞌe.
Pē nei ka kī era: “Te taŋata nei i haꞌamata i aŋa era i te hare, ꞌina kai ai te moni mo haka mao”.
»ꞌE, te ꞌariki e tahi mo tamaꞌi ki te rua ꞌariki, ¿e ko manaꞌu hō, ꞌi raꞌe, hoki e tano rō e hoꞌe ꞌahuru taꞌutini vaꞌehau mo tamaꞌi ki te piti ꞌahuru taꞌutini vaꞌehau o tū rua ꞌariki era?
ꞌE mo taꞌe tano mo tamaꞌi ki tū ꞌariki era, mai kōnui ꞌā ka uŋa era e te ꞌariki raꞌe era i te vaꞌehau mo kī: “¿E ko riva ꞌō te tamaꞌi mo haka kore?”.
»Ko tū meꞌe ꞌā mo kōrua. Mo haŋa o kōrua mo riro he nuꞌu hāpī ꞌāꞌaku, e manaꞌu, ꞌi raꞌe, ana tano kōrua mo ꞌamo i te paŋahaꞌa. Kope nō ena o roto i a kōrua mo taꞌe haka rē i tāꞌana meꞌe haŋa taꞌatoꞌa, e ko tano mo taŋata hāpī ꞌāꞌaku.
»Te miti he meꞌe riva-riva. ꞌE, mo kore rō o tōꞌona maŋeo, ꞌina he rāveꞌa mo haka maŋeo haka ꞌou.
E ko hauhaꞌa haka ꞌou korohaŋa mo ꞌānoꞌi ararua ko te ꞌōꞌone mo haka taiko o te meꞌe ꞌoka. Te meꞌe mau nō mo rā miti he hoa ki haho. Te nuꞌu haŋa mo aŋi-aŋi ka haka topa te manaꞌu».
He tuꞌu ia tū suerekao rōmano era ko Feto ki Tētārea, ꞌe ꞌi te toru mahana i oho ai ki Hērutarema.
ꞌI ira i horo ai ki a ia e te nuꞌu ⸤oromatuꞌa ra-rahi⸥ ꞌe e te nuꞌu hūrio ra-rahi i te ture mo Pauro.
He ani e rā nuꞌu mo haka maꞌu i a Pauro ki Hērutarema. Te manaꞌu mo ravaꞌa e rāua ꞌi te ara mo tiŋaꞌi mo haka mate.
He pāhono ia e Feto: «ꞌI Tētārea ꞌā a Pauro ka noho ena. Ko manaꞌu ꞌana, paꞌi, a au mo hoki ki ira ꞌina ko roa hia».
He kī haka ꞌou: «E oho atu te nuꞌu ra-rahi o kōrua ꞌi muri i a au ki Tētārea, ꞌe mo ai o te taŋata era ko aŋa ꞌā i te meꞌe taꞌe tano, ꞌi ira ana horo mai i te ture».
I noho ai a Feto ꞌi Hērutarema e vaꞌu ꞌo e hoꞌe ꞌahuru mahana, ꞌe ꞌai ka eꞌa ka hoki ki Tētārea. ꞌI te rua mahana o tōꞌona tuꞌu ki ira, he uru ki roto i te hare ture, he noho mo maꞌu i te ture horo ki a ia ꞌe he uŋa mo maꞌu i a Pauro.
I uru era a Pauro, he haka hāhine ki muri te nuꞌu ⸤hūrio⸥ oho mai Hērutarema ꞌe he tuhi meꞌe rahi nō atu hape taparahi-taꞌata, ka ai atu ꞌina e tahi rāua meꞌe mo haka takeꞌa he parautiꞌa mau ꞌā te meꞌe tuhi era e rāua.
ꞌAi ia a Pauro e vānaŋa era mo tōꞌona ora he kī:  —ꞌIna e tahi ꞌāꞌaku meꞌe taꞌe tano i aŋa ki te haka tere hūrio, ki te Kona Haꞌamuri ꞌAtua, ꞌe ki te ꞌariki rōmano.
ꞌI te haŋa o Feto mo riva-riva ōꞌona ki te mata o te hūrio, he ꞌui ki a Pauro:  —¿E haŋa rō koe mo oho ki Hērutarema, ꞌi ira a au ana uꞌi i te ture o ruŋa i a koe?
He pāhono e Pauro:  —A au e noho atu ena ꞌi muꞌa o te kona ture o te ꞌariki rōmano, he kona ꞌi ira ana ture mai. A koe e ꞌite riva-riva rō ꞌā ꞌina e tahi ꞌāꞌaku meꞌe taꞌe tano i aŋa ki te hūrio.
Mo ai tāꞌue ko aŋa ꞌana a au i te meꞌe taꞌe tano ki tano ai kōrua mo haka ūtuꞌa mai i a au hai mate, e tano nō ia mo mate ōꞌoku. ꞌE, mo ai taꞌe he parautiꞌa te rāua meꞌe tuhi mai, ꞌina e tahi taŋata i a ia te parau mo vaꞌai i a au ki a rāua. Tāꞌaku meꞌe haŋa: mo te ꞌariki rōmano mau ꞌā e ture mai i a au.
He ꞌui ia e Feto ki te nuꞌu hāꞌūꞌū ki a ia pē hē te rāua manaꞌu, ꞌe i oti era he kī ki a Pauro:  —ꞌI te ani mai ōꞌou mo te ꞌariki koe e ture, ki Roma ki te ꞌariki koe e au ka uŋa ena.
Kai rahi hia te mahana mai tū mahana ture era, he oho te ꞌariki hūrio ko ꞌAkiripa ararua ko tōꞌona taina ko Verenise ki Tētārea ꞌaroha ki a Feto.
ꞌI te rahi o te mahana i noho ai o kuā ꞌAkiripa ꞌi ira, he ꞌaꞌamu e Feto ki tū ꞌariki era o ruŋa i te ture o Pauro he kī:  —ꞌI nei te taŋata e tahi e puru rō ꞌā ꞌa Fēriki i haka rē mai.
ꞌI Hērutarema a au i tuꞌu atu ai te nuꞌu oromatuꞌa ra-rahi ꞌe te nuꞌu pūꞌoko haka tere o te hūrio horo mai i te rāua ture o ruŋa i nei taŋata. He kī mai mo tiŋaꞌi mo haka mate, ꞌe
he pāhono e au: ꞌina he haka tere rōmano he tiŋaꞌi i te taŋata mo taꞌe ai ꞌi raꞌe ana haka vānaŋa mo tōꞌona ora ꞌi muꞌa i te nuꞌu horo i a ia.
ꞌI te rua mahana ꞌā o te tuꞌu mai o rā nuꞌu ki nei, he uru a au he noho ꞌi roto i te hare ture mo maꞌu i te ture horo mai e rāua ꞌe he uŋa e au mo maꞌu mai i rā taŋata.
ꞌE, te meꞌe horo mai era e rā nuꞌu o ruŋa i a ia taꞌe he ꞌati taparahi-taꞌata pa he meꞌe manaꞌu e au.
Te rāua meꞌe kī mo rā taŋata he meꞌe o ruŋa o te rāua hāpī, ꞌe o ruŋa o te taŋata e tahi te ꞌīŋoa ko Ietū, ko mate ꞌana ꞌe e kī era e ia e ora nō ꞌā.
ꞌI te taꞌe ꞌite ōꞌoku pē hē ana aŋa, he ꞌui e au ki rā kope ana haŋa a ia mo oho ki Hērutarema ꞌi ira a au ana maꞌu i te ture o te meꞌe horo e te nuꞌu o ruŋa i a ia.
ꞌE he pāhono mai: mo te tātou ꞌariki rōmano a ia e ture. ꞌO ira i haka rē ai e au. Ki tano te mahana he haka maꞌu ki Roma.
He kī ia e ꞌAkiripa ki a Feto:  —Ko haŋa takoꞌa ꞌana a au mo haka roŋo i te vānaŋa o te taŋata ena.  He pāhono e Feto:  —Āpō mau ena ꞌā he haka roŋo koe i a ia.
ꞌI te rua mahana he tuꞌu a ꞌAkiripa ararua ko Verenise ki tū hare ture era ꞌe he uru koroꞌiti ki roto, pa he oho iŋa o te ꞌariki. ꞌI muri i a rāua i uru takoꞌa ai te nuꞌu pūꞌoko haka tere o te vaꞌehau ꞌe te nuꞌu ra-rahi o Tētārea. He kī ia e Feto mo maꞌu i a Pauro.
I tuꞌu era he kī e Feto:  —E te ꞌariki ko ꞌAkiripa ē, ꞌe e te nuꞌu taꞌatoꞌa o roto nei ē: nā tū taŋata era nā. Te hūrio taꞌatoꞌa o Hērutarema ꞌe o Tētārea ko horo mai ꞌana i te ture mōꞌona. A rāua he ohu nō mai te aŋa mo tiŋaꞌi mo haka mate i a ia.
Ki tōꞌoku uꞌi, ꞌina a ia kai aŋa i te meꞌe taꞌe tano ki tano ai mo tiŋaꞌi. ꞌE, ꞌi te kī mai ōꞌona mo ture i a ia e te tātou ꞌariki ꞌi Roma, i manaꞌu ai e au mo haka maꞌu ki a ia.
Te meꞌe nō, ꞌina e tahi ꞌāꞌaku meꞌe mo pāpaꞌi o ruŋa i a ia ki tōꞌoku ꞌariki ꞌi Roma. ꞌO ira i maꞌu mai nei ki muꞌa ōꞌou, e te ꞌariki ko ꞌAkiripa ē, ꞌe ki muꞌa o te taꞌatoꞌa o kōrua, koiꞌite ki oti e kōrua te haka ꞌui, he ravaꞌa e au i te meꞌe mo pāpaꞌi.
E ko tano, paꞌi, mo haka maꞌu i te taŋata puru ꞌina he hāꞌaki he aha te tumu ōꞌona i puru ai.
ꞌI te kona ko Tētārea e noho era te taŋata e tahi te ꞌīŋoa ko Koronerio, he kape o te vaꞌehau rōmano kī Nūnaꞌa Vaꞌehau o ꞌĪtāria.
Rā kope he taŋata moꞌa ꞌe haꞌatura ki te ꞌAtua, ꞌe ananake ko te nuꞌu taꞌatoꞌa o tōꞌona hare e haꞌamuri e haꞌahana-hana era ki te ꞌAtua. ꞌE, takoꞌa, e hāꞌūꞌū rō ꞌana hai moni mo te ⸤hūrio⸥, ꞌe e pure rō ꞌā ki te ꞌAtua.
E tahi mahana pe te hora toru o te ahi-ahi, he takeꞌa i te meꞌe i haka takeꞌa e te ꞌAtua: he merahi e tahi e uru ꞌā ki te kona ꞌi ira a ia ꞌe he kī: «¡E Koronerio!».
He noho he uꞌi a Koronerio ki tū merahi era koia ko riꞌa-riꞌa ꞌe he ꞌui: «¿He aha rā taꞌa meꞌe haŋa?».  He kī e te merahi:  «Ko ŋaroꞌa ꞌana e te ꞌAtua i taꞌa pure ꞌe e takeꞌa rō ꞌana i tuꞌu hāꞌūꞌū iŋa ki te veve.
Ka uŋa hai taŋata ki Hope mo kī ki te taŋata e tahi te ꞌīŋoa ko Tīmona, kī takoꞌa ko Pētero, mo oho mai.
Nā e noho rō ꞌā ꞌi te hare o te taŋata aŋa kiri te ꞌīŋoa takoꞌa ko Tīmona, tōꞌona hare ꞌi te taha-taha tai».
I eꞌa i oho era te merahi, he raŋi e Koronerio ki tāꞌana ŋāŋata aŋa e rua ꞌe ki te vaꞌehau e tahi hāꞌūꞌū ki a ia, moꞌa ꞌe haꞌatura ki te ꞌAtua.
He ꞌaꞌamu i tū meꞌe taꞌatoꞌa era, ꞌe he uŋa ki Hope.
ꞌI te rua mahana, pe te hora kai, tū nuꞌu era ko te oho iŋa ꞌā ꞌi te rāua ara ꞌe ko hāhine ꞌā ki Hope. A Pētero ia ko eke ꞌā ki ruŋa i te kona haka ora o ruŋa i te hare mo pure.
He maruaki ꞌe he pohe mo kai. Te nuꞌu o rā hare e tunu ꞌā i te kai.  E tunu nō ꞌana rā nuꞌu i te kai, he takeꞌa e Pētero i te meꞌe i haka takeꞌa e te ꞌAtua:
te ha-hata iŋa o te raŋi ꞌe te topa iŋa o te meꞌe tuꞌu pa he tāvana e here-here rō ꞌā a ha-hā pini hai taura.
ꞌI roto i rā meꞌe rauhuru huru o te ꞌanimare, ki te haka tere iŋa o te hūrio, e ko tano mo kai e rāua.
He ŋaroꞌa ia i te reꞌo ka kī: «E Pētero, ka tiŋaꞌi e tahi o te ŋā ꞌanimare ena, ꞌai ka kai rō».
He pāhono e Pētero: «Kai kai ꞌana a au i te meꞌe taꞌe haꞌatiꞌa ki a mātou ki te hūrio mo kai».
He kī haka ꞌou e tū reꞌo era: «Te meꞌe kī e te ꞌAtua e tano rō ꞌā taꞌe mo kī e koe he meꞌe taꞌe tano».
E toru topa iŋa o tū meꞌe era. I oti era he ŋaro mau rō ꞌai ki te raŋi.
E noho e manaꞌu nō ꞌā a Pētero he aha te haꞌaauraꞌa o tū meꞌe takeꞌa era e ia, i tuꞌu rō ai tū nuꞌu uŋa era e Koronerio ki te ꞌōpani o tū hare era o Tīmona. I ꞌite ai ꞌi hē rā hare i ꞌui-ꞌui.
I tuꞌu era i ohu i ꞌui ai hoki ꞌi ira e noho era a Tīmona, kī takoꞌa ko Pētero.
E manaꞌu nō ꞌana a Pētero o ruŋa i tū meꞌe takeꞌa era e ia, i kī rō ai e te ⸤Vārua Maitai⸥: «Nā te taŋata e toru e kimi ꞌana i a koe.
Ka eꞌa koe ki ruŋa, ka topa. ꞌIna ko ꞌaka-ꞌaka tuꞌu manaꞌu. E oho koe ꞌi muri i a rāua; ꞌāꞌaku te nuꞌu ena i uŋa atu».
He topa ia a Pētero he kī ki tū nuꞌu era:  —Ki a au kōrua e ꞌui ena. ¿He aha te kōrua meꞌe haŋa i a au?
He pāhono e tū nuꞌu era:  —A mātou o te kape vaꞌehau ko Koronerio i uŋa mai. A ia he taŋata aŋa i te meꞌe tī-tika, haꞌamuri ki te ꞌAtua ꞌe te hūrio e haŋa rahi rō ꞌā ki a ia. O te merahi e tahi i kī mo uŋa mai ki a koe, mo oho ōꞌou ki tōꞌona hare mo haka roŋo atu ōꞌona i taꞌa meꞌe ka kī ena.
He haka uru ia e Pētero i tū nuꞌu era ki roto i te hare, ꞌe ꞌi ira i haka haꞌuru ai ꞌi rā pō. ꞌI te rua mahana, he oho a Pētero ꞌi muri i rā nuꞌu, ꞌe pē ira ꞌana te tētahi nuꞌu o Hope ⸤haka moe i te manaꞌu⸥ ꞌi ruŋa i a Ietū.
I tuꞌu era ꞌi te rua mahana ki Tētārea, e tiaki ꞌā ki rā nuꞌu a Koronerio ananake ko tōꞌona huaꞌai ꞌe repahoa ōꞌona uŋa e ia mo oho ki tōꞌona hare.
I tuꞌu era a Pētero ki rā hare, he eꞌa a Koronerio, he ꞌaroha ꞌe he noi he tū-turi ꞌi muꞌa mo haꞌamuri.
He haka māroa e Pētero ꞌe he kī: «Ē, he taŋata takoꞌa a au pē koe ꞌā».
E vānaŋa nō ꞌā ararua i oꞌo ai ki roto i te hare. He takeꞌa e Pētero ko te nuꞌu rahi e taka-taka rō ꞌana.
He kī:  —Ko ꞌite ꞌana a kōrua: te mātou haka tere iŋa ꞌina he haꞌatiꞌa i te hūrio mo piri ki te hau kē ꞌo mo uru ki te rāua hare. ꞌE, te ꞌAtua ko haka aŋi-aŋi mai ꞌā: ꞌina a au ko uꞌi i te taŋata o te hau kē pa he taŋata taꞌe tano mo repahoa ōꞌoku.
ꞌO ira, i kī mai era e ia mo oho mai ōꞌoku, he oho mai a au. ꞌE hora nei, ko haŋa ꞌana a au mo ꞌite he aha kōrua i uŋa atu ai.
He pāhono e Koronerio:  —Ka hā mahana a tuꞌa, pa he hora mau nei ꞌā, ꞌi nei a au ꞌi tōꞌoku hare e pure ꞌā i te pure o te hora toru o te ahi-ahi, he takeꞌa e au e tahi taŋata e uru rō ꞌana i te kahu ko ꞌuira atu ꞌā.
He kī mai: “E Koronerio, ko ŋaroꞌa ꞌana e te ꞌAtua i taꞌa pure, ꞌe e manaꞌu rō ꞌana i taꞌa meꞌe aŋa mo hāꞌūꞌū ki te nuꞌu veve.
Ka uŋa ki te kona era ko Hope mo kī mo oho mai o te taŋata e tahi te ꞌīŋoa ko Tīmona, kī takoꞌa ko Pētero. Nā e noho rō ꞌā ꞌi te hare o te kope aŋa kiri te ꞌīŋoa takoꞌa ko Tīmona, tōꞌona hare ꞌi te taha-taha tai”.
»ꞌO ira a au i uŋa atu ai ꞌi rā hora mau ꞌā mo oho mai ōꞌou, ꞌe he riva ōꞌou, a koe i oho mai ena. ꞌĪ tātou taꞌatoꞌa ꞌi te hora nei ꞌi muꞌa i te ꞌAtua, ꞌe e haŋa rō ꞌā a mātou mo haka roŋo atu i te meꞌe taꞌatoꞌa kī atu e ia mo haka ꞌite mai e koe ki a mātou.
He haꞌamata ia a Pētero he vānaŋa:  —Hora nei ko ꞌite ꞌana a au ꞌina he ꞌAtua he uꞌi i te taŋata hoki he hūrio ꞌo taꞌe he hūrio; mōꞌona te hau taꞌatoꞌa pē tū huru tahi ꞌā.
Te taŋata o te henua taꞌatoꞌa haꞌamuri ki a ia ꞌe aŋa i te meꞌe riva-riva e tano rō ꞌā ki tōꞌona mata.
»Te ꞌAtua i haka ꞌite rō mai ki a mātou ki te itaraera o ruŋa i te rāveꞌa pē hē ana riva-riva haka ꞌou te taŋata ki a ia hai Ietū Kiritō, he Pūꞌoko Haka Tere o te taꞌatoꞌa nō taŋata.
A kōrua ko ꞌite ꞌā o ruŋa i te meꞌe i topa ꞌi te kona taꞌatoꞌa o te mātou henua. I haꞌamata ai ꞌi Karirea ꞌi te hora ko oti ꞌā te kī e ⸤Iovani⸥ mo ⸤papatito⸥ o te taŋata.
Ko ꞌite takoꞌa ꞌana a kōrua pē hē te ꞌAtua i vaꞌai ai i te Vārua Maitai ꞌe i te pūai ki a Ietū era o Nātāreta, ꞌe pē hē e aŋa e oho era i te meꞌe riva-riva, e haka ora e oho era i te nuꞌu taꞌatoꞌa māui-ui ꞌi a Rukifero. Te meꞌe nei i aŋa ai e Ietū ꞌi te meꞌe era ꞌi muri i a ia te ꞌAtua.
»ꞌE a mātou he mataꞌite o te meꞌe taꞌatoꞌa aŋa e Ietū ꞌi Hērutarema ꞌe ꞌi te tētahi kona o Itaraera. I oho era he tiŋaꞌi he haka mate e te nuꞌu i veo ꞌi ruŋa i te tātaurō.
ꞌI te toru mahana i haka ora ai e te ꞌAtua, ꞌe he haka takeꞌa mai ki a mātou.
Kai haka takeꞌa ki te taŋata taꞌatoꞌa, ki a mātou nō ki te nuꞌu ko haꞌataꞌa era ꞌā e te ꞌAtua mo mataꞌite i haka takeꞌa mai ai. I kai rō ꞌe i unu rō mātou ꞌi te hora era ko ora mai ꞌā mai te mate.
ꞌE ko uŋa mai ꞌā i a mātou mo haka ꞌite ki te taŋata ko vaꞌai ꞌā e te ꞌAtua i te parau ki a ia mo ture ki te nuꞌu ora ꞌe ki te nuꞌu mate.
»Te perofeta taꞌatoꞌa o muꞌa ꞌā ko vānaŋa era ꞌana o ruŋa i a Ietū, ꞌe ko kī era ꞌā: hai meꞌe ka aŋa era e ia, te hara o te nuꞌu taꞌatoꞌa haka moe i te manaꞌu ꞌi ruŋa i a ia ka haka kore ena e te ꞌAtua.
E vānaŋa nō ꞌā a Pētero i topa ai te Vārua Maitai ki ruŋa i te nuꞌu taꞌatoꞌa o te hare o Koronerio haka roŋo i tāꞌana vānaŋa.
Te nuꞌu hūrio haka moe i te manaꞌu ꞌi ruŋa i a Ietū tuꞌu ꞌi muri i a Pētero he māere ꞌo te topa o te Vārua Maitai ꞌi ruŋa i te nuꞌu taꞌe he hūrio.
He ŋaroꞌa e vānaŋa ꞌana hai ꞌarero huru kē huru kē ꞌe e haꞌahana-hana ꞌana ki te ꞌAtua.
He kī ia e Pētero: «¿E ai rō ꞌā hō te meꞌe mo taꞌe haꞌatiꞌa mo papatito i te nuꞌu nei? ꞌĪ, paꞌi, ko vaꞌai takoꞌa ꞌana ki a rāua i te Vārua Maitai pē tātou ꞌā».
ꞌE he kī mo papatito i tū nuꞌu era hai ꞌīŋoa o Ietū Kiritō, mo haka ꞌite ko haka moe ꞌā i te manaꞌu ꞌi ruŋa i a Ietū. I oti era he ani e rā nuꞌu ki a Pētero mo ꞌata noho ꞌi muri i a rāua.
He ŋaroꞌa ia e au i te reꞌo pūai e tahi mai tū ⸤Kona ꞌAta Moꞌa⸥ era e kī ꞌā ki tū ŋā merahi era e hitu: «Ka oho kōrua ka huri i te ŋā poko-poko ena e hitu, he riri o te ꞌAtua».
He oho ia te merahi raꞌe he huri i tāꞌana poko-poko a ruŋa i te henua. He eꞌa ꞌi ruŋa i te nuꞌu taꞌatoꞌa maꞌu i te tāpaꞌo o te manuꞌino eꞌa era mai roto i te vaikava, haꞌamuri ki a ia ꞌe ki te ꞌītoro aŋa pē ia te harakea piro ꞌe mamae.
He oho te rua merahi he huri i tāꞌana poko-poko a roto i te vaikava. He riro rō atu ꞌai te vaikava he toto ko pata ꞌā, ꞌe he mā-mate tahi te meꞌe taꞌatoꞌa o roto i te vaikava.
He oho ia te toru merahi he huri i tāꞌana poko-poko a roto i te rio ꞌe a te kona manana vai, ꞌe he riro tahi rō atu ꞌai he toto.
I oho era he ŋaroꞌa e au i te merahi hāpaꞌo vai e kī ꞌā ki te ꞌAtua:  «E te ꞌAtua moꞌa ē, ꞌAtua o te hora nei ꞌe o muꞌa ꞌā,  ko tano ꞌana koe i haka ūtuꞌa ena i te taŋata.
A rāua, paꞌi, i haka pariŋi rō i te toto o te perofeta ꞌe o te nuꞌu haꞌataꞌa e koe māꞌau,  ꞌe, hora nei, ko haka unu ꞌā e koe hai toto.  ¡He ūtuꞌa tano mo rāua!».
He ŋaroꞌa takoꞌa e au i te kī iŋa, mai te kona ⸤fata⸥ era: «ꞌĒ-ē, e te ꞌAtua hopeꞌa o te pūai, Pūꞌoko Haka Tere o mātou ē. Hai parautiꞌa ꞌe hai tī-tika a koe i haka ūtuꞌa ai i te taŋata».
He oho ia te hā merahi he huri i tāꞌana poko-poko a ruŋa i te raꞌā. Pē ira i ꞌata pūai ai te raꞌā mo tutu i te taŋata hai ahi.
He vera tahi rō ꞌai te taŋata ꞌi te vera taparahi-taꞌata. ꞌE, ka ai atu pē ira, ꞌina kai hārui te manaꞌu ki te ꞌAtua ꞌe ꞌina kai haꞌahana-hana. Te meꞌe i aŋa he kī i te meꞌe taꞌe tano mo te ꞌAtua, kope ꞌāꞌana te haka tere i rā ŋā ꞌati.
He oho te rima merahi he huri i tāꞌana poko-poko a ruŋa i te pepe noho ꞌariki o te manuꞌino eꞌa era mai roto i te vaikava, ꞌe he pōꞌuri tahi rō ꞌai te kona taꞌatoꞌa haka tere e ia. ꞌE te nuꞌu ꞌi te mamae he ŋau i te rāua ꞌarero.
ꞌE, ka ai atu pē ira, kai ⸤huri i te manaꞌu ki te ꞌAtua⸥, ko te aŋa iŋa ꞌana i te meꞌe taꞌe tano ki tōꞌona mata. ꞌI te rahi o te mamae o te rāua harakea, he parauꞌino mo te ꞌAtua ꞌi te raŋi.
He oho te ono merahi he huri i tāꞌana poko-poko a roto i te rio nui-nui era ko Eufrate, ꞌe he paka-paka rō atu ꞌai rā rio, mo ha-hata o te kona mo vari o te ŋā ꞌariki era o te pāꞌiŋa eꞌa o te raꞌā koia ko te rāua vaꞌehau ki te tamaꞌi.
He takeꞌa e au e toru tātane tuꞌu pa he ꞌanimare ena he rana . E tahi o rā ŋā tātane i eꞌa mai roto i te haha o te manuꞌino nui-nui mea-mea era, e tahi mai te haha o te manuꞌino eꞌa era mai roto i te vaikava, ꞌe e tahi mai te haha o tū perofeta reo-reo era.
Te ŋā tātane nei e ai rō ꞌā te rāua pūai mo aŋa i te mana ꞌe i te meꞌe mo māere o te taŋata. He eꞌa he oho ananake he haka taka-taka i te ꞌariki taꞌatoꞌa o te ao, mo moto ki te ꞌAtua, i a ia te pūai taꞌatoꞌa, ꞌi te mahana o te ture hopeꞌa.
He haka taka-taka ia i te ŋā ꞌariki taꞌatoꞌa nei ꞌi te kona te ꞌīŋoa ꞌi te ⸤ꞌevereo⸥ ko Aramaherone.  I oho era he ŋaroꞌa e au i te reꞌo o Ietū e kī ꞌā:  «Ka haka roŋo mai. Pa he tuꞌu iŋa atu o te toke-toke ꞌi te hora taꞌe ꞌite e koe, ka tuꞌu atu ena a au. ꞌE ko te koa i te kope ko te ꞌara iŋa ꞌā ꞌe ko te uru iŋa ꞌā i tōꞌona kahu, te auraꞌa, ko te aŋa iŋa ꞌana i te meꞌe tī-tika, ꞌo haꞌamā ꞌi te hora o tōꞌoku hoki iŋa mai, pa he kope haꞌamā ꞌi tōꞌona kahu kore».
—.
He oho ia te hitu merahi he huri i tāꞌana poko-poko a roto i te tokerau, ꞌe mai te Kona ꞌAta Moꞌa o te kona pepe noho ꞌariki era i eꞌa ai te reꞌo pūai e tahi e kī era: «¡Te meꞌe era mo aŋa, ko aŋa tahi ꞌana!».
I oho era he ꞌanapa te ꞌuira, he heruru te pātiri, ꞌe he mākenu-kenu tahi te henua ꞌi te mākenu-kenu kai ai ꞌā ꞌi ruŋa i te henua mai te hora o te taŋata ꞌi te ao.
Te kona nui-nui ena ko ⸤Vāvīrōnia⸥ ko ꞌāvahi ꞌana e toru pāꞌiŋa, ꞌe ko mārere-rere tahi ꞌana te kona noho taŋata taꞌatoꞌa o te ao. Te ꞌAtua kai haka rehu i te hara o te nuꞌu o Vāvīrōnia; ko haka unu ꞌana hai vino o tōꞌona riri taparahi-taꞌata.
He ŋaro te motu ꞌe te maꞌuŋa taꞌatoꞌa.
ꞌE mai te raŋi i vī-viri ai ki ruŋa i te taŋata te mata-matāika ko tetu ko tetu. Te paŋahaꞌa o rā ŋā mata-matāika e maha ꞌahuru tūmaꞌa kiro. He parauꞌino ia e te nuꞌu i te ꞌAtua ꞌo te haka ūtuꞌa i a rāua pē ira.
ꞌI te haka tere iŋa raꞌe era o te ꞌAtua ananake ko te itaraera e ai rō ꞌā te rāua meꞌe mo aŋa mo haꞌamuri ki a ia ꞌi roto i te ⸤Karapā Moꞌa⸥ aŋa era e rāua.
E rua piha o te karapā nei. ꞌI roto i te piha raꞌe te hakariꞌi ꞌe te ꞌamuramaꞌa ꞌi ruŋa te haraoa haꞌataꞌa mo te ꞌAtua. E kī era i te piha nei he ⸤Kona Moꞌa⸥.
Te oꞌo iŋa ki te piha nei e puru rō ꞌā hai korotina. E ai takoꞌa rō ꞌana te rua korotina puru i te rua piha e kī era he ⸤Kona ꞌAta Moꞌa⸥.
ꞌI nei piha te ⸤fata⸥ aŋa hai piru mo tutu i te meꞌe mo haka ꞌeo, ꞌe te ⸤ꞌavahata o te haka tere iŋa o te ꞌAtua ananake ko te taŋata⸥, ꞌavahata viri tahi hai piru. ꞌI roto i rā ꞌavahata te toko-toko era o ⸤ꞌĀrone⸥ ko pipi ꞌā, te māꞌea pāpaꞌi era ꞌi ruŋa te roŋo o te ꞌAtua, ꞌe te poko-poko e tahi aŋa hai piru, te meꞌe o roto he ⸤mānā⸥.
ꞌI ruŋa i rā ꞌavahata e rua meꞌe tuꞌu pa he merahi e haka roa-roa rō ꞌā te karā a ruŋa i te puꞌa, he tāpaꞌo pē nei ē: ꞌai ira te ꞌAtua.⁠ O ruŋa i te ŋā meꞌe nei o roto o te karapā he oti ꞌā tāꞌaku meꞌe mo kī atu.
Te Karapā Moꞌa nei pē ira koia ko tōꞌona meꞌe taꞌatoꞌa o roto. Paurō te mahana e uru era te oromatuꞌa ki te piha raꞌe era, he Kona Moꞌa, ki te rāua aŋa.
ꞌE, ꞌi te rua piha, he Kona ꞌAta Moꞌa, he oromatuꞌa hopeꞌa o te ra-rahi mau nō te meꞌe mo uru ki roto e tahi nō mahana ꞌi te matahiti. E uru era, e maꞌu rō ꞌā i te toto ꞌanimare mo tūtia ki te ꞌAtua mo tōꞌona hara ꞌe mo te hara aŋa e te taŋata mā te taꞌe ꞌite e rāua.
Hai ŋā piha nei e rua e haŋa ena te ⸤Vārua Maitai⸥ mo haka ꞌite mai pē nei ē: te ara ki te ꞌAtua e ko ha-hata ki te taŋata mo ai ko te maꞌu iŋa ꞌana i te haka tere iŋa raꞌe era.
Te meꞌe nei e haka ꞌite mai ꞌā ki a tātou nei pē nei ē: te meꞌe taꞌatoꞌa vaꞌai ꞌe tūtia ki te ꞌAtua e ko haka kore i te hara o te nuꞌu haꞌamuri ki a ia hai rā haka tere iŋa raꞌe era
ꞌo te ai te roŋo o rā haka tere iŋa he meꞌe mau nō o te haho, pa he roŋo o ruŋa i te meꞌe tano mo kai ꞌe mo unu, ꞌe o ruŋa i te ⸤haka maꞌitaki⸥ iŋa. Te ŋā meꞌe nei i hauhaꞌa ai ꞌātā ki te hora mono era e te ꞌAtua hai rua haka tere iŋa.
ꞌE hora nei, ko oꞌo ꞌana te ⸤Kiritō⸥ mo oromatuꞌa hopeꞌa o te ra-rahi o te meꞌe riva-riva taꞌatoꞌa e ai ena mo tātou hai tūtia i a ia, ꞌe e aŋa mai ena ꞌi te Kona ꞌAta Moꞌa ꞌata nui-nui ꞌe ꞌata riva-riva ꞌi te meꞌe era taꞌe o te taŋata i aŋa ꞌe taꞌe o te ao nei.
E tahi mau nō oꞌo iŋa o Ietū ki te Kona ꞌAta Moꞌa parautiꞌa ꞌi te raŋi mo te hora taꞌatoꞌa, ꞌe kai maꞌu i te toto o te vato-vato ꞌe o te puaꞌa mo tūtia ki te ꞌAtua. I tūtia ai hai toto mau era ꞌā ōꞌona, ꞌe hai toto era ōꞌona i ravaꞌa ai mo haka eꞌa mau rō ꞌai i a tātou mai roto i te ūtuꞌa o te hara ꞌe mo vaꞌai mai i te ora ꞌāpī ꞌina he hopeꞌa raꞌa.
Ki te ⸤haka tere iŋa ꞌa Mōtē⸥, e ai rō ꞌana te pūai o te toto o te puaꞌa, o te vato-vato, ꞌe o te ꞌeo-ꞌeo o te puaꞌa taŋa vahine tutu ꞌi ruŋa i te fata mo haka maꞌitaki a te haho i te nuꞌu taꞌe maꞌitaki ana pī-pī a ruŋa i a rāua.
ꞌE mo ai o te pūai o te ŋā meꞌe era mo haka maꞌitaki i te taŋata, ¡ka manaꞌu atu ia kōrua pē hē te pūai o te toto o Ietū Kiritō! Hai Vārua Maitai, paꞌi, i vaꞌai ai e Ietū i a ia ki te ꞌAtua pa he tūtia ꞌina e tahi hape. ꞌE te meꞌe haka maꞌitaki hai toto ōꞌona he manaꞌu taꞌe tano o tātou o te taŋata maꞌu i a tātou ki te mate, ki riva ai tātou mo tāvini ki te ꞌAtua, tōꞌona ora ꞌina he hopeꞌa raꞌa.
ꞌO ira, ꞌi te haka tere iŋa ꞌāpī nei, a Ietū he kope haka riva-riva i te taŋata ki te ꞌAtua, ki ravaꞌa ai e te nuꞌu kī e te ꞌAtua mo taŋata ꞌāꞌana i te meꞌe taꞌatoꞌa ꞌina he hopeꞌa raꞌa hōrea e ia mo rāua. A Ietū Kiritō, paꞌi, i mate ai mo haka eꞌa takoꞌa mai roto i te ūtuꞌa o te hara i te taŋata hara o te haka tere iŋa raꞌe era.
Mo pāpaꞌi o te kope e tahi i te parau ꞌi ruŋa e kī ena ki a ai ki a ai ana tuhaꞌa te hauhaꞌa ōꞌona ꞌi te hora o tōꞌona mate, ꞌi raꞌe ki te tuhaꞌa, e ai e tahi taŋata mo mataꞌite ko mate mau ꞌā a ia.
ꞌIna e tahi hauhaꞌa, paꞌi, o rā parau mo ai e ora nō ꞌā te kope era ꞌāꞌana i pāpaꞌi; e mate ki hauhaꞌa iho ai.
Pē ira takoꞌa te haka tere iŋa raꞌe era o te ꞌAtua ananake ko te taŋata: e haka hauhaꞌa era hai toto, he mataꞌite o te mate.
A Mōtē, i oti era te haka ꞌite i te roŋo taꞌatoꞌa o te ꞌAtua ki te taŋata, he toꞌo mai i te huru-huru mea-mea e tahi ꞌe i te maŋa ꞌiti-ꞌiti o te tumu he ꞌītopo, he haka rari ꞌi roto i te toto o te puaꞌa ararua ko te vato-vato ꞌānoꞌi hai vai, ꞌe ꞌai ka pī-pī a ruŋa i te puka o te roŋo ꞌe a ruŋa i te taŋata taꞌatoꞌa.
I oti era he kī: «Hai toto nei e tāpaꞌo ena e te ꞌAtua i te haka tere iŋa ōꞌona ananake ko te taŋata kī mai era mo haꞌatura e tātou».
I pī-pī takoꞌa rō e Mōtē hai toto i te Karapā Moꞌa era koia ko te meꞌe taꞌatoꞌa o roto mo haꞌamuri ki te ꞌAtua.
Ki te haka tere iŋa era ꞌa Mōtē, te rahi raꞌa o te meꞌe e haka maꞌitaki era hai toto. ꞌE ꞌina e ko haka kore i te hara mo taꞌe tehe o te toto.
ꞌO ira te Karapā Moꞌa era ꞌe te meꞌe taꞌatoꞌa o roto e haka maꞌitaki era hai toto. Te ŋā meꞌe taꞌatoꞌa nei he meꞌe i aŋa nō e te taŋata mo tuꞌu pa he meꞌe parautiꞌa era ꞌi te raŋi. ꞌE te meꞌe parautiꞌa mau era e haka maꞌitaki hai tūtia ꞌata hau rō atu ki te toto o te ꞌanimare.
Te kona oꞌo era o Ietū taꞌe ko te kona aŋa era e te taŋata mo haꞌamuri ki te ꞌAtua, kona i aŋa mo tuꞌu pa he kona parautiꞌa era ꞌi te raŋi. Ki te raŋi mau ꞌana a Ietū i oꞌo ai, ꞌe ꞌai muꞌa o te ꞌAtua ꞌi te hora nei e ani ꞌana mo te riva-riva o tātou.
ꞌE taꞌe i oꞌo ai mo vaꞌai mo oho i a ia pa he tūtia te matahiti te matahiti, pa he meꞌe aŋa e te oromatuꞌa hopeꞌa o te ra-rahi hora uru o rāua ki te Kona ꞌAta Moꞌa tūtia i te toto o te ꞌanimare.
ꞌĀhani, paꞌi, i ai pē ira, ko ai ꞌana meꞌe rahi nō atu mate iŋa o Ietū mai te hora aŋa era e te ꞌAtua i te ao. ꞌE te parautiꞌa mau, hora nei, he hora hopeꞌa, ko tuꞌu mai ꞌā a ia ki te ao nei ꞌe ko vaꞌai ꞌā i a ia, mo te hora taꞌatoꞌa, pa he tūtia mo haka kore mau rō ꞌai i te pūai o te hara mai ruŋa i a tātou.
E tahi mau nō mate iŋa o tātou o te taŋata ꞌe ki oti ka kī mai ena e te ꞌAtua i te tano ꞌe i te taꞌe tano o te tātou meꞌe aŋa.
Pē ira takoꞌa a Ietū Kiritō: e tahi mau nō vaꞌai iŋa i a ia mo mate pa he tūtia mo haka kore i te hara o te nuꞌu. ꞌE pe muꞌa ka oho ena he tuꞌu haka ꞌou mai a Ietū taꞌe ꞌō mo vaꞌai haka ꞌou i a ia pa he tūtia mo te hara o te taŋata, mo vaꞌai ki te nuꞌu tiaki ki a ia i te ora ꞌāpī ꞌina he hopeꞌa raꞌa.
E haꞌatura kōrua taꞌatoꞌa ki te nuꞌu ko rāua te pūꞌoko haka tere henua. Taꞌe i ai tahaŋa nō i a rāua te aŋa era; o te ꞌAtua i haŋa ꞌe i haꞌatiꞌa mo topa pē ira.
Te nuꞌu taꞌe haꞌatura ki te rāua pūꞌoko haka tere henua e taꞌe haꞌatura ꞌana ki te meꞌe haŋa e te ꞌAtua. He haka ūtuꞌa te nuꞌu era.
Te nuꞌu aŋa i te meꞌe tano ꞌina he riꞌa-riꞌa ꞌi te nuꞌu pūꞌoko haka tere henua. He nuꞌu aŋa i te meꞌe taꞌe tano te nuꞌu riꞌa-riꞌa.  ¿E haŋa rō ꞌana koe mo taꞌe riꞌa-riꞌa ꞌi te nuꞌu pūꞌoko haka tere henua? ꞌIna ia ko aŋa i te meꞌe taꞌe tano. Pē ira he tano koe ki te rāua mata.
A rāua he tāvini o te ꞌAtua mo tuꞌu riva-riva. ꞌE, mo aŋa ōꞌou i te meꞌe taꞌe tano, e riꞌa-riꞌa; i a rāua, paꞌi, te parau mo haka ūtuꞌa i te nuꞌu aŋa i te meꞌe taꞌe tano.
ꞌO ira, e haꞌatura ki te nuꞌu pūꞌoko haka tere henua, taꞌe nō ꞌō he riꞌa-riꞌa ꞌo haka ūtuꞌa atu, ꞌo te ai he meꞌe kī mau atu ꞌā e tuꞌu manaꞌu riva-riva mo aŋa.
ꞌO ira takoꞌa a kōrua e ꞌauhau ena i te moni haka ꞌauhau atu e te nuꞌu pūꞌoko haka tere henua. A rāua, paꞌi, e haka tere ena i te henua e aŋa ꞌana ki te ꞌAtua.
E ꞌauhau te meꞌe taꞌatoꞌa ena mo ꞌauhau ki te nuꞌu ki a rāua ana ꞌauhau koia ko moꞌa i a rāua. Te ŋā meꞌe nei he meꞌe mau ꞌā mo aŋa e tātou.
E hāpaꞌo ꞌo ai tuꞌu tārahu. Te tārahu mau nō mo ai ōꞌou he haŋa ki te rua; te kope haŋa ki te rua e haka tano ꞌana i te meꞌe taꞌatoꞌa kī ꞌi ruŋa i te ⸤haka tere iŋa ꞌa Mōtē⸥.
E kī rō ꞌana, paꞌi, ꞌi ruŋa: «ꞌIna ko taiꞌata, ꞌina ko tiŋaꞌi ko haka mate i te rua, ꞌina ko toke ꞌe ꞌina ko pohe ki te meꞌe o te rua». Te roŋo taꞌatoꞌa nei ꞌe te tētahi atu roŋo e tano tahi nō mo haꞌatura ōꞌou ki te roŋo mau nō nei: «E haŋa ki te rua pa he haŋa iŋa ena ꞌā ōꞌou ki a koe mau ꞌā».
Te kope haŋa ki te rua e ko aŋa i te meꞌe taꞌe tano ki rā kope. Te meꞌe taꞌatoꞌa kī, paꞌi, o ruŋa i te roŋo o te ꞌAtua e tano tahi ena hai haŋa ki te rua.
E ꞌite rō ꞌana a kōrua pē hē te noho iŋa o te hora nei. ꞌO ira, e aŋa e oho nō kōrua i te meꞌe tano ki te mata o te ꞌAtua. E veveri kōrua. Hora nei ꞌata hāhine te mahana mo tuꞌu mai o Ietū mo haka eꞌa i a tātou mai te ꞌati o te ao nei ki te mahana haka moe o tātou i te manaꞌu ꞌi ruŋa i a ia.
Te noho iŋa taꞌe tano o te hora nei pa he pō ko hāhine ꞌana he maꞌurima e te ꞌōtea. ꞌO ira, ꞌina ko aŋa haka ꞌou tātou i te meꞌe taꞌe tano aŋa ꞌi te pō. Ki aŋa tātou i te meꞌe tano, he meꞌe aŋa ꞌi te ꞌōtea, ki ai ai mo tātou pa he kahu uru e te vaꞌehau ꞌi te hora o te tamaꞌi.
E noho tātou pa he nuꞌu haꞌere ꞌi roto i te māꞌeha. E haka rē te meꞌe taꞌe tano aŋa ꞌi te pō pa he ŋoŋoro taꞌe hāito i te meꞌe aŋa, pa he taꞌero ꞌava, pa he taiꞌata ꞌe he tētahi haka ꞌou atu meꞌe tuꞌu pē ira, pa he tātake ꞌe pa he pohe ki te meꞌe o te rua.
Te meꞌe mau nō mo aŋa e kōrua he haka rē ki a Ietū Kiritō mo haka tere i a kōrua, mo tano o te kōrua noho iŋa pa he noho iŋa mau ꞌana ōꞌona, ꞌo tano rō te kōrua noho iŋa ki te meꞌe pohe nō o te hakari.
ꞌI te pō era ꞌā, i oti era te haꞌaꞌau o te ⸤nūnaꞌa taŋata i a rāua te kī iŋa hopeꞌa o te haka tere hūrio⸥: he nuꞌu ⸤oromatuꞌa ra-rahi⸥, he nuꞌu pūꞌoko haka tere hūrio ꞌe he ⸤maꞌori o te haka tere hūrio⸥, he maꞌu i a Ietū e here-here rō ꞌā, ꞌe he vaꞌai ki a Pirato, he suerekao rōmano.
He ꞌui ia e Pirato ki a Ietū:  —¿He ꞌAriki koe o te ⸤hūrio⸥?  He pāhono e Ietū:  —ꞌĀꞌau i kī.
Meꞌe rahi te meꞌe i tuhi e te nuꞌu oromatuꞌa ra-rahi o ruŋa i a Ietū.
ꞌO ira i ꞌui haka ꞌou ai e Pirato ki a Ietū:  —¿ꞌIna ꞌō ꞌaꞌa meꞌe mo kī? ¿ꞌIna koe he ŋaroꞌa i te rahi o te meꞌe e tuhi atu ena o ruŋa ōꞌou?
Kai pāhono e Ietū, ꞌe he māere a Pirato.
ꞌI te ⸤ŋoŋoro he Pakate⸥, e haka eꞌa rō ꞌā a Pirato e tahi taŋata mai roto i te hare maꞌuꞌaurī, taŋata nō era o te hūrio i haŋa.
ꞌI roto te kope e tahi te ꞌīŋoa ko Varavā. E puru rō ꞌā ananake ko te tētahi atu nuꞌu ꞌo te haka tumu i te ture ki te nuꞌu ra-rahi rōmano ꞌe ꞌo te mate o te taŋata i a rāua.
He haka hāhine ia te nuꞌu, he haꞌamata he ani ki a Pirato mo haka eꞌa e tahi taŋata mai roto i te hare maꞌuꞌaurī pa he meꞌe aŋa e ia paurō te matahiti.
He ꞌui ia e Pirato:  —¿E haŋa rō kōrua mo haka pakoꞌo e au i te ꞌAriki o te hūrio?
I ꞌui ai pē ira e Pirato ꞌi te ꞌite he mākota o tū nuꞌu oromatuꞌa ra-rahi era i vaꞌai ai i a Ietū ki a ia.
He kī ia e rā ŋā oromatuꞌa ki te nuꞌu mo ohu ki a Pirato ko Varavā te meꞌe mo haka eꞌa.
He ꞌui haka ꞌou e Pirato:  —¿He aha te kōrua meꞌe haŋa mo aŋa e au ki te taŋata nei e kī ena e kōrua he ꞌAriki o te hūrio?
He raŋi e tū nuꞌu era:  —¡Ka veo ꞌi ruŋa i te tātaurō!
He ꞌui e Pirato:  —¿He aha tāꞌana meꞌe taꞌe tano i aŋa?  He ꞌata ohu e rā nuꞌu:  —¡Ka veo ꞌi ruŋa i te tātaurō!
ꞌI te haŋa o Pirato mo riva-riva ōꞌona ki tū nuꞌu era, he haka eꞌa i a Varavā. ꞌE ko Ietū i haka tiŋaꞌi hai ꞌuaka. I oti era he vaꞌai ki te vaꞌehau ꞌe he kī mo veo ꞌi ruŋa i te tātaurō.
He maꞌu ia e te vaꞌehau i a Ietū ki te kona e tahi o roto i te hare o Pirato, ꞌe ꞌi ira i haka taka-taka ai i te vaꞌehau.
He toꞌo mai e te vaꞌehau he patu i te kahu o Ietū ꞌe he haka puꞌa hai kapa mea-mea ꞌuri, ꞌe ki te pūꞌoko i huki ai hai hei i aŋa hai maŋa-maŋa o te tiare pū-pū.
I oti era he haꞌamata he haka meꞌe-meꞌe: «¡Pē hē te ꞌAriki o te hūrio!».
ꞌE he puꞌa-puꞌa hai miro ki te pūꞌoko koia ko ꞌanu-ꞌanu, ꞌai ka noi ananake ka tū-turi pa he meꞌe ena ē: e haꞌatura ꞌā a rāua ki te ꞌariki.
I oti era te haka meꞌe-meꞌe, he patu i tū kapa era, he haka uru haka ꞌou i tōꞌona kahu, ꞌe he maꞌu he oho mo veo ꞌi ruŋa i te tātaurō.
E maꞌu e oho nō ꞌā i a Ietū a te ara he piri te taŋata e tahi o te kona ko Tīrene te ꞌīŋoa ko Tīmona, matuꞌa tane o Arehantaro ararua ko Rufo, e hoki ꞌā mai ꞌuta. He toꞌo mai e te vaꞌehau he haka ꞌamo i te tātaurō ꞌamo e Ietū.
He uŋa he oho ia i a Ietū ki te kona te ꞌīŋoa ko Korokota (te auraꞌa o te ꞌīŋoa nei: «kona o te pakahera taŋata mate»).
I tuꞌu era ki ira, he vaꞌai e te vaꞌehau i te ꞌava ko ꞌānoꞌi ꞌana hai mirra ꞌo ŋaroꞌa rahi e ia i a mamae, ꞌe, kai haŋa e Ietū mo unu.
He toꞌo mai he veo ꞌi ruŋa i te tātaurō. I oti era he noho te vaꞌehau he pere i te kahu o Ietū mo uꞌi ki a ai ki a ai ka topa era.
Hora iva o te pōꞌā i veo ai i a Ietū ꞌi ruŋa i te tātaurō.
ꞌI te pūꞌoko o rā tātaurō i huki ai te miro e hāꞌaki rō ꞌā: «He ꞌAriki o te hūrio», he haka ꞌite iŋa i te tumu o tōꞌona ūtuꞌa.
ꞌI te pāꞌiŋa mataꞌu ꞌe ꞌi te pāꞌiŋa maui o Ietū te tātaurō haka ꞌou ꞌi ruŋa i veo ai e rua toke-toke. [
Pē ira i haka tano ai ki te meꞌe kī ꞌi ruŋa i te ⸤Pāpaꞌi Moꞌa⸥: «E tataku rō ꞌi roto i te nuꞌu taparahi-taꞌata».]
Te nuꞌu vari a ira ꞌai e vā-vā era koia ko ue-ue i te rāua pūꞌoko e kī era: «¡Ē! ¿Taꞌe ꞌō ko koe tū meꞌe kī era he haka hiŋa i te ⸤Kona Haꞌamuri ꞌAtua⸥ ꞌe e toru mahana he haka tuꞌu haka ꞌou e koe?
¡Ka haka eꞌa, hoꞌi, koe i a koe mai roto i te ꞌati ena ꞌe ka topa mai mai ruŋa i te tātaurō!».
Te nuꞌu oromatuꞌa ra-rahi ꞌe te maꞌori o te haka tere hūrio ꞌai e haka ka-kata era: «Ko haka eꞌa ꞌana i te tētahi taŋata mai roto i te rāua ꞌati, ꞌe, ¿e ko ravaꞌa mo haka eꞌa i a ia mau ꞌā?
¡Ka topa, hoꞌi, te ⸤Kiritō⸥, te ꞌAriki o Itaraera, mai ruŋa i te tātaurō, ki takeꞌa mai ꞌe ki haka moe ai te mātou manaꞌu ꞌi ruŋa i a ia!».  ꞌE, takoꞌa, i vā-vā rō i a Ietū e tū ŋā kope veo era ꞌi tupuꞌaki ōꞌona.
I tano era te hora kai, he pōhāhā tahi te henua ꞌātā ki te hora toru o te ahi-ahi.
ꞌI rā hora i aꞌu a Ietū i te reꞌo i ohu ai: Eloí, Eloí, ¿lemá sabactani? (Te haꞌaauraꞌa o te vānaŋa nei: «E tōꞌoku ꞌAtua ē, e tōꞌoku ꞌAtua ē, ¿he aha a koe i haka rē ai i a au hoko tahi nō?»).
He ŋaroꞌa e te nuꞌu o tū kona era he kī: «Ka haka roŋo rā kōrua, e ohu ꞌā ki te perofeta era ko ꞌĒria».
He tahuti e tahi o roto o rā nuꞌu, he toꞌo i te meꞌe tuꞌu pa he vavai, he haka ruku ki roto i te vino maŋeo, he huki ki ruŋa i te miro, ꞌe he maꞌu he haka puā ki te ŋutu o Ietū mo ꞌomo-ꞌomo. He kī e rā kope ki te nuꞌu o rā kona: «¡Ki haka rē nō, ki uꞌi tātou hoki e tuꞌu rō mai a ⸤ꞌĒria⸥ e haka topa rō i a ia mai ruŋa i te tātaurō!».
He aꞌu haka ꞌou a Ietū i te reꞌo, he puhi te haŋu hopeꞌa ꞌe he mate.
ꞌI rā hora mau ꞌā te korotina puru i te kona hopeꞌa o te moꞌa o roto i te Kona Haꞌamuri ꞌAtua he paihi mai ruŋa ki raro he topa e rua pāꞌiŋa.⁠ .
ꞌI muꞌa o Ietū e tahi kape o te vaꞌehau rōmano. I takeꞌa era i te huru o tōꞌona mate iŋa he kī:  «He aŋi mau ꞌana ꞌō te taŋata nei he Poki o te ꞌAtua».
ꞌI rā kona takoꞌa te ŋā viꞌe e uꞌi era mai kōnui. ꞌI roto o rā ŋā viꞌe a Māria Matarena, a ⸤Māria⸥, matuꞌa vahine o ⸤Kōsē⸥ ararua ko ⸤Tanatiako⸥ ꞌIti-ꞌiti, ꞌe a Taromē.
O te ŋā viꞌe nei te hāꞌūꞌū i a Ietū ꞌi Karirea. ꞌI muri o rā ŋā viꞌe meꞌe rahi haka ꞌou atu ŋā viꞌe oho ꞌi muri i a Ietū ki Hērutarema.
Ko ahi-ahi ꞌā rā mahana, ꞌe ꞌo te ai he mahana haka riva-riva mo te rua mahana he ⸤mahana haka ora⸥,
he oho, kai riꞌa-riꞌa, a ⸤Kōsē⸥, he taŋata o Ārimatea, he kī ki a Pirato mo vaꞌai i te hakari o Ietū. Te taŋata nei he taŋata hōnui e tahi o roto o te nūnaꞌa taŋata i a rāua te kī iŋa hopeꞌa o te haka tere hūrio. A ia takoꞌa e tiaki ꞌā ki te tuꞌu iŋa mai o te ⸤haka tere iŋa ꞌāpī o te ꞌAtua⸥.
I ŋaroꞌa era e Pirato ko mate ꞌā a Ietū he māere. He uŋa ia mo oho o tū kape era o te vaꞌehau ꞌe he ꞌui e Pirato ki rā kape hoki ko mate mau ꞌā.
I kī era he parautiꞌa, he haꞌatiꞌa e Pirato mo toꞌo e Kōsē i te hakari o Ietū.
He oho ia a Kōsē he hoꞌo e tahi tāvana rino, he haka topa i te hakari o Ietū mai ruŋa i te tātaurō, ꞌe he viri hai rā tāvana. I oti era he maꞌu he haka rē ꞌi roto i te kona i ka-karo ꞌi te māꞌea pa he piha mo te pāpaku ꞌe ꞌai ka puru ꞌi rā kona hai māꞌea nui-nui taka-taka.
ꞌE a Māria Matarena ararua ko Māria matuꞌa vahine o Kōsē ꞌai e uꞌi era ꞌi hē i haka rē ai i te hakari o Ietū.
I topa era a Ietū mai ruŋa i te maꞌuŋa, meꞌe rahi nuꞌu i oho ꞌi muri i a ia.
He haka hāhine ia e tahi taŋata māui-ui i te rēpera, he tū-turi ꞌi muꞌa ꞌe he kī:  —E Ietū, mo haŋa ōꞌou, i a koe te ora o tōꞌoku māui-ui nei.
He haka puā e Ietū hai rima ꞌe he kī:  —Ko haŋa ꞌana a au. ¡Ka ora!  ꞌI tū hora mau era ꞌā he maꞌitaki te rēpera o tū taŋata era.
He kī haka ꞌou e Ietū:  —ꞌIna ko ꞌaꞌamu e tahi nuꞌu. Ka oho koe ka haka takeꞌa i a koe ki te ⸤oromatuꞌa⸥. E maꞌu te meꞌe mo tūtia ki te ꞌAtua haka ꞌite mai e ⸤Mōtē⸥ mo tuꞌu ⸤haka maꞌitaki⸥, ki tūtia ai e te oromatuꞌa ꞌe ki haka ꞌite ai ki te taŋata ko ora ꞌana tuꞌu māui-ui.
I tuꞌu era a Ietū ki Kaperenāū, he haka hāhine e tahi taŋata he kape o te vaꞌehau rōmano,
he ani:  —E Ietū, ꞌai tōꞌoku kona hare era tōꞌoku tāvini ko māui-ui ꞌā, ꞌina he makenu te hakari koia ko rahi te mamae.
He pāhono e Ietū:  —ꞌĪ a au he oho atu he haka ora.
He kī e tū kape era:  —E Ietū, ¿ko ai a au mo uru atu ōꞌou ki roto i tōꞌoku hare? Ka kī nō koe i taꞌa vānaŋa ꞌe he ora rō ꞌai tōꞌoku tāvini.
A au mau nei ꞌā e ai rō ꞌana te kope ꞌata hau rō atu te tōroꞌa ki a au, ꞌe pē ira takoꞌa ꞌana e ai rō ꞌana te vaꞌehau ko au te kape o rāua. Mo kī ōꞌoku e tahi o rāua: “¡Ka oho!”, he oho; ꞌe mo kī ōꞌoku ki te rua: “¡Ka oho mai!”, he oho mai; ꞌe mo uŋa ōꞌoku i tōꞌoku tāvini mo aŋa e tahi meꞌe, he aŋa.
I ŋaroꞌa era e Ietū i tū meꞌe era he māere rō atu ꞌai, ꞌe he kī ki te nuꞌu oho ꞌi muri i a ia:  —Te parautiꞌa, kai piri mai ꞌana e tahi taŋata o Itaraera haka moe i tōꞌona manaꞌu ꞌi ruŋa i a au pa he taŋata nei.
ꞌĪ a au he kī atu: nuꞌu rahi te nuꞌu taꞌe he ⸤hūrio⸥ o te eꞌa iŋa ꞌe o te ŋaro iŋa o te raꞌā ka noho ka kai ena ꞌi muri i a ⸤ꞌAparahama⸥, i a Itaꞌata ꞌe i a Hākovo ꞌi te ⸤haka tere iŋa ꞌāpī o te ꞌAtua⸥.
ꞌE te hūrio, nuꞌu mau era mo rāua rā haka tere iŋa, he tute ki roto i te pōhāhā, he kona ꞌi ira te taŋi ꞌe te ꞌau-ꞌau raꞌa niho.
I oti era he kī e Ietū ki tū kape rōmano era:  —Ka oho koe ki tuꞌu hare, ꞌe ka ai pa he meꞌe haka moe ena e koe i te manaꞌu.  ꞌI tū hora mau era ꞌana he ora rō ꞌai tū tāvini era.
He eꞌa he oho a Ietū ki te hare o Pētero. ꞌI ira he takeꞌa i te māmā huŋavai o Pētero e moe rō ꞌana ko hū ꞌā te hakari ꞌi te māui-ui.
He haka puā e Ietū ki te rima o rā viꞌe, he kore rō ꞌai tū māui-ui era. He eꞌa ia ki ruŋa he vaꞌai hai kai mā Ietū.
I pō era he maꞌu ki a Ietū meꞌe rahi nō atu nuꞌu ko oꞌo ꞌana e te tātane ꞌe, e tahi nō reꞌo o Ietū e kī era, he eꞌa rō ꞌai te tātane mai roto. ꞌE, takoꞌa, he haka ora i te nuꞌu māui-ui taꞌatoꞌa.
Te meꞌe nei i topa ai tano ki te meꞌe haka ꞌite e te perofeta era ko ꞌItaia ꞌi te hora kī: «ꞌĀꞌana mau ꞌā i ꞌamo i te tātou maꞌi ꞌe i te tātou māui-ui».
I uꞌi era e Ietū ko putu-putu ꞌana te taŋata ꞌi muri i a ia, he kī ki tāꞌana nuꞌu hāpī mo oho o rāua ki te rua pāꞌiŋa o te vai.
He haka hāhine ia te taŋata maꞌori e tahi o te haka tere hūrio he kī:  —E te Maꞌori, kona nō ena ōꞌou ka oho ena, he oho atu a au ꞌi muri i a koe mo taŋata hāpī ꞌāꞌau.
He pāhono e Ietū:  —Te kurī manu e ai rō ꞌana te karava mo noho, te manu he hakapupa, ꞌe te ⸤Poki o te taŋata⸥ ꞌina he kona mo noho.
E tahi ia o roto o tāꞌana nuꞌu hāpī he kī:  —E Ietū, ka haka rē mai koe ki mate ꞌe ki tanu a au i tōꞌoku matuꞌa tane ana oho iho atu a au ꞌi muri i a koe.
He pāhono e Ietū:  —Ka haka rē mo te nuꞌu mate e tanu i te rāua nuꞌu mate;⁠ ꞌe a koe ka oho mai ꞌi muri i a au mo taŋata hāpī ꞌāꞌaku.
He eke ia a Ietū ki ruŋa i te vaka koia ko tāꞌana nuꞌu hāpī.
E oho nō ꞌā he puhi pūai te tokerau, he ketu te pari ꞌe he haꞌamata he ꞌī te vaka e te vai. ꞌE a Ietū e haꞌuru ꞌā.
He oho e tū nuꞌu era ꞌāꞌana he haka ꞌara he kī:  —¡E Ietū, ka hāꞌūꞌū mai koe! ¡ꞌĪ tātou he emu!
He pāhono e Ietū:  —¿He aha rā kōrua e riꞌa-riꞌa ena, e te nuꞌu taꞌe haka moe riva-riva i te manaꞌu ꞌi ruŋa i a au ē?  I kī era i rā meꞌe, he eꞌa ki ruŋa, e tahi nō reꞌo i kī ai ki te tokerau ꞌe ki te vaikava; he noho te tokerau ꞌe he māria rō ꞌai te vaikava.
He māere tū nuꞌu era ꞌe he ꞌui ki a rāua ꞌā:  —¿Ko ai mau te kope nei? ¡ꞌĀtā te tokerau ꞌe te pari e haꞌatura ki a ia!
I tuꞌu era a Ietū ki te rua pāꞌiŋa o te vai ki te henua o te kārara, he haka hāhine e rua ŋāŋata ko oꞌo ꞌana e te tātane. Te ŋāŋata nei mai roto i te menemā i eꞌa ai. ꞌE, ꞌi te meꞌe era ko haka taehae ꞌā i a rāua e te tātane, ꞌina he vari te taŋata a ira.
He haꞌamata e te tātane he ohu:  —¡E te Poki o te ꞌAtua ē! ¿He aha taꞌa meꞌe haŋa i a mātou? ¿I oho mai ai koe mo tōtōā mai kai tano hia ꞌā te hora?
E hāhine rō ꞌana ki ira meꞌe rahi oru e kai ꞌana.
He ani ia e te tātane ki a Ietū:  —Mo haka eꞌa ōꞌou i a mātou mai roto i te ŋāŋata nei, ka haꞌatiꞌa mai mo uru ki roto i te ŋā oru era.
He kī e Ietū:  —Ka oho ka uru.  He eꞌa rā ŋā tātane mai roto i tū ŋāŋata era he uru ki roto i te oru. ꞌI tū hora mau era ꞌā he huata a te ꞌōpata, he vī-viri ki roto i te vai ꞌe he mā-mate tahi rō ꞌai.
Te nuꞌu hāpaꞌo i te oru he eꞌa he tē-tere. I tuꞌu era ki te kona taŋata he ꞌaꞌamu i tū meꞌe taꞌatoꞌa topa era ki tū ŋā kope oꞌo era e te tātane.
He paka tahi te nuꞌu ki te kona era ꞌi ira a Ietū. I takeꞌa era he ani mo eꞌa mo oho rō ꞌai mai ira.
I tano era te ⸤ŋoŋoro o te Peneketote⸥, e tahi nō kona i taka-taka tahi ai te nuꞌu taꞌatoꞌa ⸤haka moe i te manaꞌu⸥ ꞌi ruŋa i a Ietū.
E no-noho nō ꞌā he ŋaroꞌa i te heruru mai te raŋi pa he hu-hū tokerau pūai, ꞌe he heruru tahi tū hare era ꞌi ira a rāua.
ꞌĪ ka uꞌi atu ena ko te meꞌe tuꞌu pa he ura ahi ka topa a ruŋa i te taꞌatoꞌa e tahi ka tahi o rāua.
He ꞌī ia ananake e te pūai o te Vārua Maitai ꞌe he haꞌamata he vānaŋa ꞌarero kē ꞌarero kē, hai ꞌarero haka vānaŋa e te Vārua Maitai.
ꞌI Hērutarema te ⸤hūrio⸥ haꞌamuri ꞌe haꞌatura ki te ꞌAtua o te kona taꞌatoꞌa o te ao.
I heruru era rā hare, he pae meꞌe rahi nuꞌu ki rā kona, ꞌe ꞌina he aŋi-aŋi he aha te auraꞌa, he ŋaroꞌa i te nuꞌu haka moe i te manaꞌu ꞌi ruŋa i a Ietū e vānaŋa ꞌā i te ꞌarero o rāua o te nuꞌu pae ki ira.
ꞌI te māere o rā nuꞌu he kī:  «¿Taꞌe ꞌō te nuꞌu taꞌatoꞌa era e vānaŋa mai era ai o Karirea?
¿Pē hē ia e ŋaroꞌa mai nei e vānaŋa ꞌā hai ꞌarero kē-kē o tātou o te nuꞌu taka-taka o nei?
ꞌI roto i a tātou, paꞌi, te nuꞌu o Paratia, o Mēria, o ꞌĒrama, o Mētōpōtāmia, o Hūrea, o Kāpārōtia, o Ponotō, o ꞌĀtia,
o Firihia, o Panafiria, o Ehipto, ꞌe o te ŋā kona era o Rivia hāhine ki Tīrene. E ai takoꞌa rō ꞌana te nuꞌu o Roma ꞌi nei,
tētahi he hūrio maꞌu i te rāua haka tere iŋa mai te poreko iŋa ꞌā ꞌe tētahi atu he nuꞌu oꞌo ki roto i te haka tere iŋa o te hūrio. ꞌE ꞌi roto takoꞌa te nuꞌu o Kereta ꞌe o Aravia. ¡ꞌE, ꞌī e ŋaroꞌa mai nei i te nuꞌu era e vānaŋa ꞌā o ruŋa i te meꞌe taꞌatoꞌa nui-nui aŋa e te ꞌAtua hai ꞌarero kē-kē vānaŋa e te nuꞌu o te kona nei!».
Ko māere tahi ꞌā ananake. ꞌIna he ꞌite pē hē ana manaꞌu, ꞌe he ꞌui ki a rāua ꞌā: «¿He aha te haꞌaauraꞌa o te ŋā meꞌe taꞌatoꞌa nei?».
ꞌĪ ia te tētahi o rā nuꞌu e haka meꞌe-meꞌe era pē nei ē: «¡Ko taꞌero tahi ꞌana!».
He māroa ia a Pētero ananake ko te tētahi ŋā ⸤ꞌāpōtoro⸥ era e hoꞌe ꞌahuru mā hoꞌe, ꞌe hai reꞌo pūai he kī:  «E te hūrio ꞌe e te nuꞌu taꞌatoꞌa noho o Hērutarema ē, ka ꞌite kōrua i te ŋā meꞌe nei, ꞌe ꞌai ka haka roŋo riva-riva rō mai tāꞌaku vānaŋa ka kī atu ena.
Kai taꞌero te nuꞌu nei, pa he meꞌe manaꞌu e kōrua; hora iva iho o te pōꞌā nei.
Te parautiꞌa, te meꞌe takeꞌa ena ꞌe ŋaroꞌa ena e kōrua ko te meꞌe haka ꞌite era e te perofeta era ko Hōere pē nei ē:
“ꞌI te ŋā mahana hopeꞌa era, i kī ai e te ꞌAtua,  e vaꞌai rō e au i tōꞌoku Vārua Maitai ki te taŋata taꞌatoꞌa.  Te ŋā poki o kōrua e haka ꞌite rō i te roŋo haka ꞌite e au ki a rāua,  te ŋā poki ꞌāpī e takeꞌa rō i te meꞌe haka takeꞌa e au,  ꞌe te nuꞌu korohuꞌa e moe vārua rō.
ꞌE, ꞌi rā ŋā mahana,  e haka topa takoꞌa rō e au i tōꞌoku Vārua Maitai  ki ruŋa i tōꞌoku tāvini, ka ai he taŋata ꞌo he viꞌe,  ꞌe e vānaŋa rō rāua i te meꞌe haka vānaŋa e au.
E haka takeꞌa rō e au a ruŋa i te raŋi i te meꞌe nui-nui;  ꞌe ꞌi ruŋa i te henua he toto, he ahi ꞌe he ꞌau.
Te raꞌā e pōhāhā rō,  ꞌe te māhina e riro rō pa he toto  ꞌi raꞌe ki te tuꞌu iŋa mai o te mahana nui-nui o te ꞌAtua.
ꞌE te nuꞌu taꞌatoꞌa ani hai ꞌīŋoa o te ⸤Kiritō⸥,  he eꞌa mai roto i te ūtuꞌa o te hara  ꞌe he ravaꞌa i te ora ꞌāpī ꞌina he hopeꞌa raꞌa vaꞌai e te ꞌAtua”.
»E te itaraera ē, ka haka roŋo mai te meꞌe nei ka kī atu ena: A kōrua ko ꞌite riva-riva ꞌana: hai meꞌe nu-nui aŋa e Ietū ꞌe hai mana aŋa e ia i haka takeꞌa atu ai e te ꞌAtua: a Ietū o Nātāreta he taŋata uŋa mai e ia.
I vaꞌai atu ai ki a kōrua mo haka tano o te aŋa manaꞌu ꞌāꞌana ꞌi muꞌa ꞌā; pē ira kōrua i haka tiŋaꞌi ai ꞌi ruŋa i te tātaurō hai rima o te taŋata taꞌe he hūrio.
I oho era he haka ora e te ꞌAtua, he haka eꞌa mai te ꞌati o te mate i a Ietū; taꞌe, paꞌi, te mate mo rē ki a ia.
Te ꞌariki era ko ⸤Tāvita⸥ i pāpaꞌi rō o ruŋa i a Ietū pē nei ē:  “Te aŋa nō he takeꞌa e au i tōꞌoku Pūꞌoko Haka Tere ꞌi muri i a au;  ꞌi te ai mai ōꞌona ꞌi tōꞌoku pāꞌiŋa mataꞌu, ꞌina he meꞌe mo haka hiŋa i a au.
ꞌO ira tōꞌoku māhatu e koa nei, ꞌe hai ŋutu ōꞌoku e haꞌahana-hana nei i a ia.  Ko ꞌite riva-riva ꞌana, paꞌi, e au: te mate e ko rē mai.
E ko haka rē koe i tōꞌoku vārua ꞌi muri i te nuꞌu mate  ꞌe e ko haꞌatiꞌa koe mo piro o te hakari o tuꞌu tāvini haꞌataꞌa ꞌe haꞌatura ki a koe.
Ko haka takeꞌa mai ꞌana koe i te ara o te ora ꞌāpī ꞌina he hopeꞌa raꞌa vaꞌai e te ꞌAtua,  ꞌe e rahi rō ꞌana tōꞌoku koa ꞌo tuꞌu ai mai ꞌi muri i a au”.
»E te taina, ko ꞌite tahi ꞌā a tātou: te tātou tupuna ko Tāvita ko mate ꞌā, ꞌe ꞌi muri i a tātou tōꞌona kona tanu.
A Tāvita he perofeta; ko ꞌite era ꞌana e ia ko hōrea ꞌā e te ꞌAtua e haka ꞌariki rō e tahi taŋata o roto o tōꞌona hakaara.
ꞌE ko ꞌite takoꞌa ꞌā a ia pē nei ē: te Kiritō e ora haka ꞌou rō mai te mate. ꞌO ira a Tāvita i pāpaꞌi ai i te vānaŋa nei: e ko haka rē i tōꞌona vārua ꞌi muri i te nuꞌu mate ꞌe e ko haꞌatiꞌa mo piro o tōꞌona hakari.
»Te ꞌAtua ko haka ora ꞌā i a Ietū mai te mate ꞌe he mataꞌite a mātou taꞌatoꞌa o rā meꞌe.
Ko maꞌu ꞌā te ꞌAtua i a Ietū ko haka noho ꞌana ꞌi tōꞌona pāꞌiŋa mataꞌu mo haka tere ararua, ꞌe ko vaꞌai ꞌā ki a ia i te Vārua Maitai hōrea e ia e te Matuꞌa. ꞌE a Ietū ko haka topa mai ꞌā i te Vārua Maitai ki ruŋa i a mātou, he meꞌe ŋaroꞌa ꞌe takeꞌa ena e kōrua.
»Taꞌe ko Tāvita rā meꞌe iri era ki te raŋi; ꞌāꞌana mau ꞌā, paꞌi, i kī:  “A Iehoha te ꞌAtua i kī rō ki tōꞌoku Pūꞌoko Haka Tere:  ‘Ka noho mai koe ꞌi tōꞌoku pāꞌiŋa mataꞌu,
ꞌātā ka haka riro rō e au i te nuꞌu taꞌe haŋa atu ki a koe he meꞌe raŋo o tuꞌu vaꞌe’”.
»E te taŋata o Itaraera, e ꞌite riva-riva kōrua: a Ietū, veo era e kōrua ꞌi ruŋa i te tātaurō, ko haka Pūꞌoko Haka Tere ꞌā e te ꞌAtua o te meꞌe taꞌatoꞌa ꞌe ko haka Kiritō ꞌā».
I ŋaroꞌa era i rā meꞌe e te nuꞌu taka-taka ꞌi tū kona era, he oꞌo te mamae ki roto i te māhatu, ꞌe he ꞌui ki a Pētero ꞌe ki te tētahi ꞌāpōtoro:  —E kuā taina, ¿he aha te mātou meꞌe mo aŋa?
He pāhono e Pētero:  —Ka huri te kōrua manaꞌu ki te ꞌAtua, ka haka tapa mai roto i te hara ꞌe ꞌai ka haka ⸤papatito⸥ rō hai ꞌīŋoa o Ietū Kiritō mo haka ꞌite ko haka moe ꞌā i te manaꞌu ꞌi ruŋa i a Ietū, ki haka kore ai e te ꞌAtua i te kōrua hara. Pē ira he vaꞌai atu e ia i te Vārua Maitai.
Te hōrea era o ruŋa o te Vārua Maitai mo kōrua, mo te kōrua ŋā poki, ꞌe mo te nuꞌu e roa rō ꞌana, te auraꞌa, mo te nuꞌu taꞌatoꞌa kī e te ꞌAtua mo oho ki a ia.
Hai ŋā vānaŋa nei ꞌe hai vānaŋa haka ꞌou atu i hāpī ai ꞌe i hatu ai e Pētero ki te taŋata: «¡E haka tapa kōrua mai muri i te nuꞌu aŋa i te meꞌe taꞌe tano ꞌo haka ūtuꞌa takoꞌa atu te ꞌAtua i a kōrua!».
Te nuꞌu i haka roŋo hai māhatu ki tū ŋā meꞌe kī era e Pētero ꞌe i haka moe i te manaꞌu ꞌi ruŋa, he haka papatito i a rāua. Pē ira, ꞌi rā mahana mau ꞌā, i ꞌata rahi ai te nūnaꞌa taŋata haka moe i te manaꞌu ꞌi ruŋa i a Ietū e toru taꞌutini haka ꞌou taŋata.
ꞌE a rāua e maꞌu e oho nō ꞌana i te meꞌe taꞌatoꞌa hāpī e te ꞌāpōtoro, ꞌe te aŋa takoꞌa he haka taka-taka mo pure ꞌe mo mo-more i te haraoa mo manaꞌu i te mate iŋa o Ietū.
He māere te taꞌatoꞌa ꞌi te rahi o te mana ꞌe o te meꞌe nui-nui haka aŋa e te ꞌAtua ki te ꞌāpōtoro.
Te nuꞌu taꞌatoꞌa haka moe i te manaꞌu ꞌi ruŋa i a Ietū, e here rō ꞌā ꞌe e tuhaꞌa rō ꞌana ꞌi roto i a rāua i te rāua meꞌe ai.
He hoꞌo i te henua ꞌe i te meꞌe taꞌatoꞌa o rāua, ꞌe ꞌai ka tuhaꞌa i te moni ki te nuꞌu e hape rō ꞌana te rāua meꞌe.
Paurō te mahana e haka taka-taka era ꞌi te Kona Haꞌamuri ꞌAtua. ꞌE ꞌi te rāua hare e mo-more era i te haraoa ꞌe hai koa ꞌe hai māhatu riva-riva e ka-kai era.
E haꞌahana-hana rō ꞌana ki te ꞌAtua, ꞌe e haŋa rahi rō ꞌana e te nuꞌu. Te mahana te mahana e ꞌata haka rahi era e te ꞌAtua i tū nūnaꞌa taŋata era hai nuꞌu eꞌa mai roto i te ūtuꞌa o te hara ꞌe ravaꞌa i te ora ꞌāpī ꞌina he hopeꞌa raꞌa.
ꞌI te mahana e tahi ko taka-taka haka ꞌou ꞌā te taŋata ꞌi muri i a Ietū, ꞌe ꞌina he meꞌe toe o rāua mo kai. He raŋi e Ietū ki tāꞌana nuꞌu hāpī mo haka hāhine ꞌe he kī:
—Ko haka ꞌaroha ꞌana a au ꞌi te nuꞌu nei; ka toru mahana o rāua ꞌi muri i a tātou ꞌe ꞌina he meꞌe toe o rāua mo kai.
Mo haka hoki ōꞌoku i te nuꞌu nei ki te rāua hare ꞌina kai hāŋai hia, he re-rehu ꞌi te ara; e ai rō ꞌana, paꞌi, te nuꞌu mai te kona roa-roa i oho mai ai.
He pāhono e tāꞌana nuꞌu hāpī:  —¿Mai hē ia a tātou ana toꞌo mai i te kai mo hāŋai i a rāua ꞌi te kona tuꞌu pē nei, kona taꞌe noho taŋata?
He ꞌui e Ietū:  —¿E hia haraoa o kōrua?  —E hitu —i pāhono ai.
He hārui e Ietū, he kī ki te nuꞌu taꞌatoꞌa o ira mo no-noho ki raro. He toꞌo i rā ŋā haraoa, he māuru-uru ki te ꞌAtua, ꞌe he more-more he vaꞌai ki tāꞌana nuꞌu hāpī mo tuhaꞌa ki te taŋata, ꞌe pē ira i aŋa ai.
E ai takoꞌa rō ꞌā i rā nuꞌu hāpī era ꞌāꞌana te ꞌapa ika riki-riki. He māuru-uru takoꞌa a Ietū i rā ŋā ika ki te ꞌAtua, ꞌe he vaꞌai ki rā nuꞌu mo tuhaꞌa.
Taꞌatoꞌa i kai ai ki te mākona, ꞌe ꞌātā i haꞌaꞌī rō e hitu kānato o te kai i topa.
Te rahi i kai ai pa he meꞌe ena ē: e maha taꞌutini.  I oti era he haka hoki i rā nuꞌu ki te rāua hare.
He eke ia a Ietū ki ruŋa i te vaka ananake ko tāꞌana nuꞌu hāpī, he oho ki te kona ko Raramanuta.
He tuꞌu ia te nuꞌu fariseo ki te kona ꞌi ira a kuā Ietū he haꞌamata he haka tātake ki a ia. ꞌI te haŋa mo ravaꞌa i te reo-reo o Ietū pē nei ē: o te ꞌAtua a ia i uŋa mai, he kī mo aŋa e tahi mana.
ꞌI te taꞌe au o tū vānaŋa era ki a Ietū he puhi te haŋu ꞌe he kī: «¿Ki roa toe nō hē a kōrua e haŋa ena mo aŋa ōꞌoku i te mana? ꞌĪ a au he kī atu: ꞌina e tahi mana mo aŋa atu e au».
He haka rē ia e Ietū i tū nuꞌu era, he hoki ki ruŋa i te vaka ꞌe he oho ki te rua pāꞌiŋa.
Te nuꞌu hāpī ꞌa Ietū ko rehu ꞌana mo maꞌu hai meꞌe mo kai; te meꞌe mau nō o ruŋa i te vaka he haraoa e tahi.
He kī e Ietū ki tāꞌana nuꞌu hāpī:  —E uꞌi e hāpaꞌo kōrua e te revaura o te fariseo ꞌe e te revaura ꞌa ⸤ꞌErore⸥.⁠
He kī ia rā nuꞌu ki a rāua ꞌā: «Te vānaŋa ena e kī mai ena he ꞌite: e tahi nō haraoa maꞌu o tātou».
ꞌI te ꞌite o Ietū o ruŋa i te meꞌe o rā nuꞌu e vānaŋa era, he kī:  —¿He aha kōrua e vānaŋa ena o ruŋa i te haraoa? ¿Kai aŋi-aŋi ꞌana ꞌō e kōrua? ¿Ka kī ꞌō e puru rō ꞌā te kōrua māhatu?
¿Te kōrua mata ꞌina he takeꞌa, ꞌe te kōrua tariŋa ꞌina he ŋaroꞌa? ¿ꞌIna ꞌō kōrua he manaꞌu ki te meꞌe aŋa era e au?
I tuhaꞌa era i te haraoa e rima ki te taŋata e pae taꞌutini, ¿e hia kānato i ꞌī e te pārehe-rehe topa?  He pāhono e rā nuꞌu:  —E hoꞌe ꞌahuru mā piti.
—ꞌE te haraoa e hitu tuhaꞌa era e au ki te taŋata e maha taꞌutini, ¿e hia kānato i ꞌī e te kai topa?  He pāhono:  —E hitu.
He kī e Ietū:  —ꞌE, ¿kai aŋi-aŋi ꞌā e kōrua?
He tuꞌu ia a kuā Ietū ki Vetetaira. ꞌI ira i maꞌu ai e te nuꞌu i te taŋata matapō ki a Ietū, he ani mo haka puā hai rima mo ora o tōꞌona mata.
He ꞌa-ꞌaru e Ietū i tū taŋata era a te rima he hāꞌere he oho ararua ki haho o Vetetaira. He haka rari i te mata hai ꞌā-ꞌanu ꞌe he haka puā hai rima. I oti era he ꞌui e Ietū:  —¿E takeꞌa rō ꞌā koe i te meꞌe?
He uꞌi tū matapō era ꞌe he kī:  —ꞌĪ e takeꞌa mai nei i te taŋata. E tuꞌu rō ꞌana pa he tumu e hāꞌere ꞌā.
He haka puā haka ꞌou e Ietū i tōꞌona rima ki te mata. He uꞌi haka ꞌou tū taŋata era ana takeꞌa riva-riva e ia ꞌe he aŋi-aŋi ko ora ꞌā tōꞌona mata. Ko takeꞌa riva-riva ꞌā i te meꞌe taꞌatoꞌa.
I oti era he haka oho e Ietū ki tōꞌona hare ꞌe he kī:  —Ka hoki ena koe, ꞌina ko hipa ki Vetetaira.
He oho ia a Ietū ananake ko tāꞌana nuꞌu hāpī ki te ŋā kona era o Tētārea o Fīripo. ꞌI te ara he ꞌui e Ietū ki rā nuꞌu:  —¿Ko ai a au e kī ena e te nuꞌu?
He pāhono:  —E ai rō ꞌā te nuꞌu kī ko Iovani Papatito a koe. E ai takoꞌa rō ꞌā te nuꞌu kī ko te perofeta era ko ꞌĒria. ꞌE e ai rō ꞌā te nuꞌu kī he perofeta e tahi o roto o te ŋā perofeta era o muꞌa ꞌā.
He ꞌui haka ꞌou e Ietū ki tū nuꞌu era:  —ꞌE ki te kōrua kī, ¿ko ai a au?  He pāhono e Pētero:  —A koe he Kiritō.
ꞌE he kī e Ietū ki tāꞌana nuꞌu hāpī mo taꞌe haka ꞌite ki te taŋata.
He haꞌamata he haka ꞌite e Ietū ki tū nuꞌu hāpī era ꞌāꞌana: te ⸤Poki o te taŋata⸥ e tōtōā rō, e oꞌo rō e te māui-ui ki roto i te ivi, ꞌe e ko haŋa e te nuꞌu pūꞌoko haka tere hūrio, e te ⸤oromatuꞌa ra-rahi⸥ ꞌe e te ⸤maꞌori o te haka tere hūrio⸥. I haka ꞌite takoꞌa rō pē nei ē: e tiŋaꞌi e haka mate rō i a ia ꞌe, ꞌi te toru mahana, he ora haka ꞌou.
Te meꞌe taꞌatoꞌa nei i haka aŋi-aŋi riva-riva rō e Ietū.  I ŋaroꞌa era e Pētero he maꞌu i a Ietū a te tapa he ture ꞌo vānaŋa haka ꞌou pē ira.
He hārui a Ietū, he uꞌi a ruŋa i tāꞌana nuꞌu hāpī ꞌe he teka he ture ki a Pētero pē nei ē: «¡Ka haka tapa koe mai muri i a au, e Rukifero ē! ꞌIna koe he manaꞌu pa he manaꞌu o te ꞌAtua, a koe e manaꞌu ena hai manaꞌu taŋata».
ꞌI tū hora mau era ꞌā he raŋi e Ietū ki tāꞌana nuꞌu hāpī ꞌe ki te nuꞌu haka ꞌou o muri mo haka hāhine ꞌe he kī:  «Te kope haŋa mo riro ōꞌona he taŋata hāpī ꞌāꞌaku e haka rehu i a ia mau ꞌā, ꞌai ka ꞌamo rō i tōꞌona tātaurō, te auraꞌa, e vaꞌai i a ia ꞌātā mo mate ꞌi te aŋa iŋa i tāꞌaku meꞌe haŋa.
Te kope hārui i a au ꞌe i tāꞌaku hāpī hai tuaꞌivi mo hāpaꞌo i a ia ꞌo mate ꞌe mo aŋa i tāꞌana meꞌe nō era i haŋa e ko ai i a ia te ora ꞌāpī ꞌina he hopeꞌa raꞌa vaꞌai e te ꞌAtua. ꞌE te kope haka rē i tāꞌana meꞌe haŋa mo haꞌatura mai ki a au ꞌe mo haka ꞌite o ruŋa i te ⸤roŋo riva-riva o te ꞌAtua⸥ he ravaꞌa e ia i rā ora.
»¿He aha ia te hauhaꞌa mo te kope e tahi te ai i a ia te meꞌe taꞌatoꞌa o te ao, ꞌe ꞌina i a ia te ora ꞌāpī ꞌina he hopeꞌa raꞌa?
¿E ai rō ꞌana hō te rāveꞌa o te taŋata mo ꞌauhau ki te ꞌAtua mo rā ora?
»Te taŋata o te hora nei taŋata hara ꞌe ꞌina he haŋa mai. Te kope taꞌe toꞌo i a au ꞌe i tāꞌaku hāpī māꞌana ꞌo haꞌamā ꞌi te nuꞌu, a au, te Poki o te taŋata, e ko toꞌo takoꞌa i a ia māꞌaku ꞌi te hora hoki mai ōꞌoku ananake mātou ko te merahi ꞌi ruŋa i a au te pūai ꞌana-ꞌana o tōꞌoku Matuꞌa».
ꞌI ruŋa i tāꞌaku puka pāpaꞌi raꞌe, e tōꞌoku repahoa hōnui ko Teofiro ē, i pāpaꞌi ai a au o ruŋa i te meꞌe taꞌatoꞌa aŋa ꞌe hāpī e Ietū mai te mahana haꞌamata i tāꞌana aŋa
ꞌātā ki te mahana iri ōꞌona ki te raŋi. Kai iri ꞌā i haka ꞌite rō ai hai Vārua Maitai ki tāꞌana nuꞌu haꞌataꞌa he ⸤ꞌāpōtoro⸥ i te meꞌe o rāua mo aŋa.
I ora era mai te mate, he haka takeꞌa i a ia ki rā nuꞌu mo aŋi-aŋi e rāua ko ora ꞌā a ia. E maha ꞌahuru mahana i haka takeꞌa i oho ai a Ietū i a ia ꞌe i vānaŋa ai o ruŋa i te ⸤haka tere iŋa ꞌāpī o te ꞌAtua⸥.
ꞌI rā ŋā mahana noho era o Ietū ꞌi muri i tāꞌana ꞌāpōtoro i kī takoꞌa rō ki rā nuꞌu mo taꞌe eꞌa mai Hērutarema. He kī:  «Ka noho kōrua ka tiaki ꞌi nei ꞌātā ka tano rō te meꞌe hōrea atu e tōꞌoku Matuꞌa, he meꞌe vānaŋa atu era e au.
A ⸤Iovani⸥ hai vai i ⸤papatito⸥ ai; ꞌe, e ko roa te mahana, nā he papatito atu te ꞌAtua i a kōrua hai Vārua Maitai, te auraꞌa, he uŋa i te Vārua Maitai mo noho mau rō ꞌāvai ꞌi roto i a kōrua».
ꞌI te mahana e tahi he ꞌui e te nuꞌu taka-taka ꞌi muri i a ia:  —E Ietū, ¿he toꞌo koe, ꞌi te hora nei, i te tātou henua mai te rima o te rōmano mo haka tere haka ꞌou e tātou e te itaraera?
He pāhono e Ietū:  —Taꞌe he meꞌe mo kōrua e ꞌite; i te Matuꞌa nō te parau mo kī i te hora ꞌe i te mahana o rā meꞌe.
Ka turu mai ena ki ruŋa i a kōrua te Vārua Maitai, he ai te kōrua pūai mo eꞌa mo vānaŋa i te parautiꞌa o ruŋa i a au ꞌi Hērutarema, ꞌi te kona taꞌatoꞌa o Hūrea ꞌe o ⸤Tāmāria⸥, ꞌe ꞌātā ki te ŋā kona hopeꞌa ena o te roa.
I kī era i te meꞌe nei, he iri he oho a Ietū a ruŋa, e uꞌi nō ꞌā e tū nuꞌu era, he viri e te raŋi e tahi ꞌe he ŋaro rō ꞌai.
E uꞌi nō ꞌana tū nuꞌu era a ruŋa pē hē a Ietū i ŋaro ai, i māroa ai ꞌi muri e rua taŋata e uru rō ꞌā i te kahu tea-tea.
He kī: «E te taŋata o Karirea ē, ¿he aha rā i no-noho i uꞌi rō ai a te raŋi? A Ietū noho atu era ꞌi muri i a kōrua, iri ena ki te raŋi, ko ia ꞌā nā ka hoki mai ena. Pa he iri iŋa ena ōꞌona takeꞌa ena e kōrua, pē ira ꞌana tōꞌona hoki iŋa mai».
He hoki ia tū ŋā ꞌāpōtoro era ki Hērutarema mai ruŋa i te maꞌuŋa kī o te ꞌŌrivo, he kona e hāhine rō ꞌā, he roa tano o te haka tere hūrio mo haꞌere ꞌi te ⸤mahana haka ora⸥.
I tuꞌu era ki Hērutarema, he eke ananake ki te piha o ruŋa o te hare ꞌi ira e noho era. Te nuꞌu nei ko Pētero, ko Iovani, ko ⸤Tanatiako⸥, ko Antarea, ko Feripe, ko Tōmā, ko Torometi, ko Māteo, ko Tanatiako poki ꞌa Arafeo, ko Tīmona he ⸤sērote⸥, ko Hura poki ꞌa Tanatiako.
Te aŋa o rāua he haka taka-taka mo pure ananake ko te taina o Ietū, ko ⸤Māria⸥ matuꞌa ōꞌona ꞌe ko te tētahi atu ŋā viꞌe.
ꞌI rā ŋā mahana he vānaŋa a Pētero ki te nuꞌu taka-taka ⸤haka moe i te manaꞌu⸥ ꞌi ruŋa i a Ietū e hoꞌe hānere piti ꞌahuru, he kī:
«Pē ira mau ꞌā te meꞌe nei ana topa, e tōꞌoku taina ē, mo haka tano ki te meꞌe kī e te Vārua Maitai ꞌi ruŋa i te ⸤Pāpaꞌi Moꞌa⸥ pāpaꞌi e ⸤Tāvita⸥ o ruŋa i a Hura, kope uŋa era i te nuꞌu mo ꞌa-ꞌaru i a Ietū.
A Hura he kope e tahi o mātou, ꞌe ꞌi muri i a mātou e aŋa era.
(Hai moni ꞌauhau o te meꞌe taꞌe tano aŋa e ia i hoꞌo ai i te henua e tahi. ꞌE mai te kona ruŋa nui o ira i viri ai hai pūꞌoko ꞌe he ŋāꞌaha-ꞌaha tahi te kōkoma ki haho.
I ꞌite era o ruŋa o rā meꞌe e te nuꞌu taꞌatoꞌa o Hērutarema, he nape i te ꞌīŋoa o rā kona ko Āteretama, te auraꞌa ꞌi te rāua ꞌarero: “He Henua Toto”)».
He kī haka ꞌou e Pētero: «Nā e kī rō ꞌana ꞌi ruŋa i te puka o te hīmene pē nei ē:  “E oꞌo rō tōꞌona hare e te tokerau,  ꞌe ꞌina e tahi meꞌe mo noho ꞌi ira”.   »ꞌE, takoꞌa:  “Mo te rua taŋata e maꞌu i tōꞌona tōroꞌa  ꞌe e aŋa i tāꞌana aŋa”.
»ꞌI roto i a tātou te ŋāŋata e noho mai ena ꞌi te hora taꞌatoꞌa o Ietū ꞌi muri i a tātou,
mai te hora papatito i a ia e Iovani ꞌātā ki te hora iri ki te raŋi. Ki uꞌi ki toꞌo mai e tahi o rāua mo mataꞌite takoꞌa ananake ko mātou pē nei ē: a Ietū ko ora ꞌā mai te mate».
E rua ꞌīŋoa i kī ai: ko ⸤Kōsē⸥, e kī era ko Varasāvā, kī takoꞌa ko Huto, ꞌe te rua ko Mātia.
He pure ia ananake:  «E te ꞌAtua ē, ko koe i ꞌite i te huru o te māhatu o te taŋata taꞌatoꞌa. Ka haka ꞌite mai koe ko ai o roto o te ŋāŋata nei e rua i haŋa e koe
mo maꞌu i te aŋa he ꞌāpōtoro, aŋa e Hura ꞌātā ki te hora hara ōꞌona ꞌe ꞌai ko oho ꞌā ki te kona tano mōꞌona».
I uꞌi era he topa ki a Mātia; ꞌe mai rā hora he riro rō ꞌai o roto o te nūnaꞌa ꞌāpōtoro.
ꞌI te pō era ꞌā o te rua mahana, he haꞌaꞌau te ⸤oromatuꞌa ra-rahi⸥ taꞌatoꞌa ꞌe te nuꞌu pūꞌoko haka tere ⸤hūrio⸥ mo haka tiŋaꞌi i a Ietū.
He maꞌu ia i a Ietū e here-here rō ꞌana he vaꞌai ki a Pirato, he suerekao rōmano.
A Hura, taŋata hoꞌo era i a Ietū, i ꞌite era ko haka ūtuꞌa ꞌana i a Ietū hai mate, he oꞌo te mamae ki roto i te māhatu. He oho he haka hoki i tū tara ꞌaurī era e toru ꞌahuru ki te nuꞌu oromatuꞌa ra-rahi ꞌe ki te nuꞌu pūꞌoko haka tere hūrio,
he kī:  —Ko hara ꞌana a au ꞌo te vaꞌai atu i te taŋata ꞌina e tahi ōꞌona hape mo tiŋaꞌi mo haka mate.  He pāhono e rā nuꞌu:  —Taꞌe he meꞌe o mātou. ¡Ōꞌou ꞌā tuꞌu ꞌati!
He ava e Hura i rā ŋā tara ꞌaurī a roto i te Kona Haꞌamuri ꞌAtua. Ki oti he oho he tau reva-reva i a ia.
He runu e rā ŋā oromatuꞌa i tū ŋā tara ꞌaurī era ꞌe he kī: «Te moni nei ko ꞌōꞌone ꞌana ꞌi te toto, he moni ꞌauhau mo haka tiŋaꞌi i te taŋata; e ko tano tātou mo ha-haꞌo ki roto i te ꞌavahata moni haꞌataꞌa mo te ꞌAtua».
He haꞌaꞌau ia mo hoꞌo hai rā moni i te henua kī «He Henua o te Taŋata Aŋa i te Meꞌe hai ꞌŌꞌone», mo ai o te kona mo tanu o te nuꞌu o te rua henua.
Pē ira rā kona i nape ai «He Henua Toto» ꞌe pē ira e kī ena ꞌātā ki te hora nei.
Pē nei i tano ai te meꞌe kī e te perofeta era ko Heremia:  «He toꞌo i rā toru ꞌahuru tara ꞌaurī era,  he moni haꞌaꞌau e te itaraera mo ꞌauhau mo rā taŋata,
ꞌe hai rā moni i hoꞌo ai i te henua o te taŋata aŋa i te meꞌe hai ꞌōꞌone,  pa he meꞌe kī mai era e te ꞌAtua».
He haka māroa i a Ietū ꞌi muꞌa o tū suerekao era ko Pirato, ꞌe ꞌāꞌana i ꞌui:  —¿He ꞌariki koe o te hūrio?  —ꞌĀꞌau i kī —i pāhono ai e Ietū.
Te nuꞌu oromatuꞌa ra-rahi ꞌe te nuꞌu pūꞌoko haka tere hūrio ꞌai e tuhi era i te meꞌe mo rāua he hape o Ietū, ꞌe ꞌina he pāhono e Ietū.
ꞌO ira i ꞌui haka ꞌou ai e Pirato:  —¿ꞌIna ꞌō he ŋaroꞌa e koe te meꞌe taꞌatoꞌa e tuhi atu ena?
ꞌIna e tahi vānaŋa i kī e Ietū ꞌe he māere rō atu ꞌai te suerekao.
ꞌI te ⸤ŋoŋoro o te Pakate⸥, e ai rō ꞌā te meꞌe rava māhani aŋa e te suerekao, he haka eꞌa e tahi taŋata mai roto i te hare maꞌuꞌaurī, he kope haŋa nō era e te nuꞌu.
ꞌI roto i te hare maꞌuꞌaurī te taŋata e tahi te ꞌīŋoa ko Ietū Varavā, he kope o ruŋa i a ia e vānaŋa rahi era te taŋata.
I taka-taka era te nuꞌu, he ꞌui e Pirato: «¿Ko ai te meꞌe haŋa o kōrua mo haka eꞌa atu: ko Ietū Varavā, ꞌo ko Ietū kī he ⸤Kiritō⸥?».
A Pirato, paꞌi, ko ꞌite ꞌā i vaꞌai ai i a Ietū ki a ia e tū nuꞌu ra-rahi era o te hūrio he mākota ꞌo te ai e haka roŋo rō ꞌā e te taŋata.
E noho nō ꞌā a Pirato ꞌi te kona ture, i tuꞌu ai te roŋo o tāꞌana viꞌe pē nei ē: «ꞌIna koe ko aŋa e tahi meꞌe ki te taŋata taꞌe hara ena. I moe vārua rō, paꞌi, a au o ruŋa i a ia ꞌi te pōꞌā ꞌe he huru kē rō atu ꞌai a au».
ꞌO haka eꞌa e Pirato i a Ietū, tū nuꞌu oromatuꞌa era ꞌe tū nuꞌu pūꞌoko haka tere era o te hūrio ko aŋa ꞌā mo peꞌe o te taŋata ki a rāua mo ani mo haka eꞌa i a Varavā ꞌe mo tiŋaꞌi mo haka mate i a Ietū.
He ꞌui haka ꞌou e te suerekao:  —¿Ko ai o te ŋā kope nei haŋa e kōrua mo haka eꞌa atu?  He kī e te nuꞌu:  —¡Ko Varavā!
He ꞌui ia e Pirato:  —¿He aha tāꞌaku meꞌe mo aŋa ki a Ietū kī he Kiritō?  He pāhono tahi:  —¡Ka veo ꞌi ruŋa i te tātaurō!
He kī e Pirato:  —¿He aha tāꞌana meꞌe taꞌe tano i aŋa?  He kī haka ꞌou e tū nuꞌu era i ꞌata haka pūai te reꞌo:  —¡Ka veo ꞌi ruŋa i te tātaurō!
I uꞌi era e Pirato ꞌina he rāveꞌa toe ꞌāꞌana mo haka huri i te rāua manaꞌu ꞌe pe te ꞌata pūai nō e pōŋeha era, he uŋa hai vai, he hopu i tōꞌona rima ꞌi muꞌa i te taꞌatoꞌa, ꞌe ꞌai ka kī:  —Taꞌe ōꞌoku te hape o te mate o te taŋata nei; he meꞌe o kōrua.
He pāhono e te taŋata taꞌatoꞌa:  —¡Mo mātou ia ꞌe mo te mātou ŋā poki te hape o te mate o te taŋata ena!
He uŋa ia e Pirato he haka eꞌa i a Varavā, ꞌe he haka tiŋaꞌi i a Ietū hai ꞌuaka. I oti era he vaꞌai ki te vaꞌehau i a Ietū mo maꞌu mo veo ꞌi ruŋa i te tātaurō.
He maꞌu he raꞌe e te vaꞌehau i a Ietū ki te kona e tahi o roto i te hare o te suerekao. ꞌI ira i haka taka-taka ai i te vaꞌehau ꞌe he haka vari tahi i a Ietū.
He patu ananake i te kahu o Ietū ꞌe he puꞌa hai kapa mea-mea.
He huki a te pūꞌoko hai hei i aŋa hai maŋa-maŋa o te tiare pū-pū ꞌe he vaꞌai e tahi miro ki te rima mataꞌu. I oti era he tū-turi te vaꞌehau ꞌi muꞌa o Ietū ꞌe he haka meꞌe-meꞌe he kī: «¡¿Pē hē te ꞌAriki o te hūrio?!».
He ꞌanu-ꞌanu takoꞌa e rā nuꞌu, ꞌe hai tū miro mau era ꞌā o te rima e haka eke era ki te pūꞌoko.
I oti era te haka meꞌe-meꞌe pē ira, he patu ananake i tū kapa mea-mea era, he haka uru haka ꞌou i tōꞌona kahu ꞌe he maꞌu mo veo ꞌi ruŋa i te tātaurō.
I eꞌa era mai ira, he piri ki te taŋata e tahi o Tīrene te ꞌīŋoa ko Tīmona. He haka ꞌamo ki a ia i te tātaurō o Ietū.
I tuꞌu era ki te kona te ꞌīŋoa ko Korokota (te auraꞌa o te ꞌīŋoa nei: «kona o te pakahera taŋata mate»),
he haka unu hai vino ꞌānoꞌi hai meꞌe maŋeo ꞌo ŋaroꞌa rahi e ia i te mamae. I haka ꞌatu era e Ietū, ꞌina kai haŋa mo unu.
I oti era te veo ꞌi ruŋa i te tātaurō, he pere e te vaꞌehau i te kahu o Ietū mo uꞌi ki a ai ki a ai ana topa.
I oti era he no-noho ꞌi ira he ꞌauario.
A ruŋa o tōꞌona pūꞌoko i huki ai e tahi miro pararaha e pāpaꞌi rō ꞌana he aha te tumu o tōꞌona ūtuꞌa. E hāꞌaki era: «Ko Ietū nei, he ꞌAriki o te hūrio».
ꞌI te pāꞌiŋa mataꞌu ꞌe ꞌi te pāꞌiŋa maui o Ietū te tātaurō haka ꞌou ꞌi ruŋa i veo ai e rua toke-toke.
Te nuꞌu vari a ira ꞌai e vā-vā era koia ko ue-ue i te rāua pūꞌoko
e kī era: «¿Taꞌe ꞌō ko koe tū meꞌe kī era he haka hiŋa i te ⸤Kona Haꞌamuri ꞌAtua⸥ ꞌe e toru mahana he haka tuꞌu haka ꞌou e koe? ¡Mo ai, hoꞌi, ōꞌou he Poki o te ꞌAtua, ka haka eꞌa koe i a koe mai te ꞌati ena ꞌe ka topa mai mai ruŋa i te tātaurō!».
Te nuꞌu oromatuꞌa ra-rahi, te ⸤maꞌori o te haka tere hūrio⸥ ꞌe te nuꞌu pūꞌoko haka tere hūrio ꞌai e haka meꞌe-meꞌe takoꞌa era:
«Ko haka eꞌa ꞌana i te tētahi taŋata mai roto i te rāua ꞌati, ꞌe, ¿e ko ravaꞌa mo haka ora i a ia mau era ꞌā? ¿Taꞌe ꞌō he ꞌAriki o te itaraera? ¡Mo topa mai ōꞌona mai ruŋa i te tātaurō, he haka moe mātou i te manaꞌu ꞌi ruŋa i a ia!
Te kope ena e haka moe rō ꞌana i tōꞌona manaꞌu ꞌi ruŋa i te ꞌAtua. ¡Ka haka ora ia e te ꞌAtua ꞌi te hora ena, ana ai e haŋa mau rō ꞌā ki a ia! ¿Taꞌe ꞌō ko kī mai ꞌana he Poki a ia o te ꞌAtua?».
ꞌE, takoꞌa, i vā-vā rō i a Ietū e tū ŋā toke-toke veo era ꞌi tupuꞌaki ōꞌona.
I tano era te hora kai, he pōhāhā tahi te henua ꞌātā ki te hora toru o te ahi-ahi.
ꞌI rā hora, i aꞌu a Ietū i te reꞌo i ohu ai: Elí, Elí, ¿lemá sabactani? (Te haꞌaauraꞌa o te vānaŋa nei: «E tōꞌoku ꞌAtua ē, e tōꞌoku ꞌAtua ē, ¿he aha koe i haka rē ai i a au hoko tahi nō?»).
Tētahi o te nuꞌu o rā kona he ŋaroꞌa he kī: «Te kope nei e ohu ꞌā ki te perofeta era ko ꞌĒria».
He tahuti ia e tahi o rā nuꞌu, he toꞌo i te meꞌe tuꞌu pa he vavai, he haka ruku ki roto i te vino maŋeo, he huki ki ruŋa i te miro ꞌe he maꞌu he haka puā ki te ŋutu o Ietū mo ꞌomo-ꞌomo.
He kī e te tētahi: «Ka haka rē ki uꞌi tātou hoki e tuꞌu rō mai a ⸤ꞌĒria⸥ e toꞌo rō i a ia ꞌo mate».
He ohu pūai haka ꞌou a Ietū, ꞌe he mate.
ꞌI rā hora mau ꞌā te korotina o roto i te Kona Haꞌamuri ꞌAtua he paihi mai ruŋa ki raro ꞌe he topa e rua pāꞌiŋa.⁠ He mākenu-kenu te henua, ꞌe he ŋāꞌaha-ꞌaha te māꞌea,
te kona ha-haꞌo pāpaku he ha-hata, ꞌe meꞌe rahi nuꞌu ⸤haka moe i te manaꞌu⸥ ꞌi ruŋa i te ꞌAtua, ko mā-mate era ꞌana, i ora haka ꞌou
ꞌe he eꞌa mai te kona ha-haꞌo i a rāua. I ora era a Ietū mai te mate, he oho rā nuꞌu ora haka ꞌou era ki Hērutarema, ꞌe nuꞌu rahi te nuꞌu i takeꞌa i a rāua ꞌi ira.
I takeꞌa era e te kape o te vaꞌehau ananake ko te nuꞌu vaꞌehau ꞌāꞌana ꞌauario i a Ietū ꞌi ruŋa i te tātaurō i te mākenu-kenu iŋa o te henua ꞌe i te meꞌe taꞌatoꞌa topa, he toꞌo rō atu ꞌai te riꞌa-riꞌa ꞌe he kī: «¡He aŋi mau ꞌana ꞌō te taŋata nei he Poki o te ꞌAtua!».
ꞌI rā kona, mai kōnui ꞌā, e uꞌi era meꞌe rahi nō atu ŋā viꞌe oho ananake ko kuā Ietū mai Karirea hāꞌūꞌū ki a ia.
ꞌI roto o rā ŋā viꞌe a Māria Matarena, a Māria, matuꞌa o ⸤Tanatiako⸥ ararua ko ⸤Kōsē⸥, ꞌe te matuꞌa vahine o te ŋā poki ꞌa Tevereo.
Ko hāhine ꞌā mo pō, te taŋata ꞌono e tahi te ꞌīŋoa ko Kōsē o te kona ko Ārimatea, he kope hāpī takoꞌa ꞌa Ietū,
he oho he uꞌi i a Pirato ꞌe he ani mo vaꞌai i te hakari o Ietū. He kī e Pirato ki te vaꞌehau mo oho mo vaꞌai.
He toꞌo ia e Kōsē i te hakari o Ietū, he viri hai tāvana rino maꞌitaki.
I a ia e ai rō ꞌā e tahi kona ꞌāpī haka rē pāpaku, kona i haka ka-karo ꞌi te māꞌea pa he piha. He maꞌu ia e Kōsē i te hakari o Ietū he haka rē ꞌi roto. I puru era i rā kona hai māꞌea nui-nui taka-taka, he eꞌa he oho.
ꞌI muꞌa o rā kona e no-noho rō ꞌā a Māria Matarena ararua ko te rua Māria.
ꞌI te rua mahana, he ⸤mahana haka ora⸥, te nuꞌu oromatuꞌa ra-rahi ꞌe te ⸤fariseo⸥ he oho he uꞌi i a Pirato,
he kī:  —E te suerekao, ko manaꞌu ꞌana a mātou ki te vānaŋa kī e tū reo-reo era ꞌi te hora e ora nō ꞌā pē nei ē: ꞌi te toru mahana he ora haka ꞌou a ia.
ꞌO ira, ka uŋa koe ka haka ꞌauario i te kona haka rē era i te hakari o Ietū ꞌātā ka tano rō te toru mahana, ꞌo oho e tāꞌana nuꞌu hāpī ꞌo toke ꞌe ki oti he kī ki te nuꞌu ko ora ꞌā mai te mate. Mo topa pē ira, ꞌata hau rō atu te ꞌati o te reo-reo hopeꞌa nei ki te reo-reo raꞌe era.
He kī e Pirato:  —Nā te vaꞌehau nā. Ka oho ka aŋa hai rāveꞌa manaꞌu e kōrua ꞌo mātaki i rā kona.
He oho ia ananake ki tū kona era, he tāpaꞌo i te māꞌea puru o rā kona mo ꞌite ana haka makenu, ꞌe he haka ꞌauario ki te vaꞌehau.
Te ⸤Pakate⸥ kai haꞌamata ꞌā, ꞌe a Ietū ko ꞌite era ꞌana ko tano ꞌā tōꞌona hora mo haka rē i te ao nei ꞌe mo hoki ki muri i tōꞌona Matuꞌa. Te aŋa ꞌāꞌana he haka takeꞌa he oho nō i tōꞌona haŋa ki tāꞌana nuꞌu, ꞌe pē ira i aŋa i oho ai ꞌātā ki te hopeꞌa.
Ka ai atu pē ira, ko ai era ꞌā ꞌi roto i te māhatu o Hura, poki ꞌa Tīmona Ikariote, te manaꞌu o Rukifero mo hoꞌo i a Ietū. ꞌE a Ietū, ꞌi te ꞌite: mai te ꞌAtua a ia i oho mai ai ꞌe ki a ia ka hoki era, ꞌe ꞌi te ꞌite takoꞌa ko vaꞌai ꞌana ki a ia e tōꞌona Matuꞌa i te parau o te meꞌe taꞌatoꞌa o te ao, e kai nō ꞌā he māroa mai ruŋa i te ꞌamuramaꞌa, he patu i te paratoa ꞌe he here i te pānio pa he pena.
—
—
He toꞌo i te vātōrio ꞌe he haꞌaꞌī hai vai. He haꞌamata ia he haka hopu i te vaꞌe o tāꞌana nuꞌu hāpī ꞌe he haroꞌi hai tū pānio era.
I oho era mo haka hopu i te vaꞌe o Tīmona, kī takoꞌa ko Pētero, he kī:  —E Ietū, ¿He haka hopu mai a koe i tōꞌoku vaꞌe?
He pāhono e Ietū:  —ꞌIna he aŋi-aŋi e koe, ꞌi te hora nei, he aha a au e aŋa nei i te meꞌe nei; pe muꞌa ka oho ena he aŋi-aŋi e koe.
He kī e Pētero:  —¡E ko haꞌatiꞌa atu e au ki te hora hopeꞌa mo haka hopu mai ōꞌou i tōꞌoku vaꞌe!  He pāhono e Ietū:  —Mo taꞌe haka hopu atu ōꞌoku i tuꞌu vaꞌe, taꞌe ia a koe ꞌāꞌaku.
He kī e Pētero:  —¡Mo ai ia pē ira, taꞌe nō he vaꞌe taꞌa meꞌe mo haka hopu mai; ka haka hopu takoꞌa mai tōꞌoku rima ꞌe tōꞌoku pūꞌoko!
He pāhono e Ietū:  —Te taŋata hopu iho, ¿mo aha ꞌā ana hopu haka ꞌou? E maꞌitaki rō ꞌā, paꞌi. He vaꞌe nō te meꞌe mo hopu. ꞌE a kōrua e maꞌitaki rō ꞌana, ka ai atu e tahi o roto o kōrua taꞌe pē ira.
Te vānaŋa kī era e Ietū: «taꞌe taꞌatoꞌa o kōrua e maꞌitaki rō ꞌā», ꞌo te ꞌite ko ai te kope ka hoꞌo era i a ia.
I oti era te haka hopu i te vaꞌe, he uru haka ꞌou a Ietū i tōꞌona paratoa, he noho haka ꞌou ꞌi ruŋa i te ꞌamuramaꞌa, ꞌe he ꞌui:  «¿E aŋi-aŋi rō ꞌana e kōrua tāꞌaku meꞌe aŋa atu ena?
A kōrua e kī mai ena: “e te Maꞌori”, ꞌe, takoꞌa, “e te Pūꞌoko Haka Tere ē”. Ko tano ꞌana, he aŋi mau ꞌā to kōrua.
Mo ai a au, te Maꞌori ꞌe te Pūꞌoko Haka Tere o kōrua, ko haka hopu atu ꞌana i te kōrua vaꞌe, pē ira takoꞌa ꞌana a kōrua ana aŋa ꞌi roto i a kōrua.
»Hai meꞌe aŋa ena e au, i haka takeꞌa atu ai he aha te kōrua meꞌe mo aŋa.
ꞌĪ a au he kī atu: ꞌina he tāvini ꞌata hau ki te kope haka aŋa i a ia, ꞌe ꞌina he kope maꞌuroŋo ꞌata hau ki te kope haka uŋa i a ia.
Mo aŋi-aŋi o kōrua i tāꞌaku meꞌe hāpī atu ena ꞌe mo aŋa i rā ŋā meꞌe, he haꞌamaitai kōrua e te ꞌAtua.
»Te meꞌe kī atu ena e au taꞌe mo kōrua taꞌatoꞌa. Ko ꞌite riva-riva ꞌana e au ko ai ko ai tāꞌaku meꞌe i toꞌo mo taŋata hāpī ꞌāꞌaku. I aŋa ai pē ira mo tano ki te meꞌe kī ꞌi ruŋa i te ⸤Pāpaꞌi Moꞌa⸥ pē nei ē:  “Te kope kai ararua māua,  ko hārui mai ꞌā i a au hai tuaꞌivi”.
»E kī atu ena a au i te meꞌe nei mo aŋi-aŋi riva-riva e kōrua, ꞌi te hora ena ka topa ena rā meꞌe, pē nei ē: a au he kope mau nei ꞌā e au e kī atu ena.
ꞌĪ a au he kī atu: Te kope here ꞌi roto i tōꞌona māhatu i te kope uŋa e au e here takoꞌa ꞌana i a au ꞌi roto i tōꞌona māhatu, ꞌe te kope here i a au ꞌi roto i tōꞌona māhatu e here takoꞌa ꞌana i te kope uŋa mai i a au».
I oti era i te kī i te meꞌe nei, he ŋaroꞌa e Ietū i te māui-ui ꞌi roto i tōꞌona māhatu, ꞌe he kī: «Nā e tahi o kōrua he vaꞌai i a au ki te nuꞌu».
He haꞌamata ia te nuꞌu hāpī ꞌa Ietū he uꞌi-uꞌi ki a rāua ꞌā; ꞌina he aŋi-aŋi o ruŋa i a ai e vānaŋa era.
E tahi o rā nuꞌu, he kope haŋa rahi ꞌa Ietū, e kai ꞌana ꞌi muri.
I haꞌaauraꞌa atu e Pētero hai rima mo ꞌui ki a Ietū o ruŋa i a ai e vānaŋa era.
He ꞌata haka hāhine rā kope ki muri i a Ietū, he ꞌui:  —E Ietū, ¿ko ai nā meꞌe?
He pāhono e Ietū:  —ꞌĪ a au he haka ruku e tahi parehe haraoa; kope era ki a ia a au ka vaꞌai nei, ko ia.  ꞌI tū hora ꞌā he haka ruku a Ietū e tahi parehe haraoa ꞌe he vaꞌai ki a Hura, he poki ꞌa Tīmona Ikariote.
ꞌI te hora toꞌo mau era ꞌā e Hura i te haraoa i oꞌo ai ki roto i tōꞌona māhatu a Rukifero.  He kī ia e Ietū: «Taꞌa meꞌe manaꞌu ena mo aŋa, ka keꞌo-keꞌo ka aŋa rō ꞌai».
ꞌIna e tahi o rā nuꞌu kai era ananake ko kuā Ietū i aŋi-aŋi he aha e kī era i rā meꞌe ki a Hura.
ꞌE, ꞌi te ai ꞌa Hura te hāpaꞌo i te rāua pūtē moni, he manaꞌu e te tētahi o rā nuꞌu e kī ꞌā a Ietū mo hoꞌo hai meꞌe mo te ŋoŋoro, ꞌo mo vaꞌai hai moni mo te veve.
I toꞌo era e Hura i rā haraoa he eꞌa he oho. Ko pō ꞌana ia te mahana.
I eꞌa era a Hura he kī a Ietū:  —E ko roa he takeꞌa te pūai ꞌe te nui-nui o te ⸤Poki o te taŋata⸥, ꞌe hai ia ka takeꞌa takoꞌa ena te pūai ꞌe te nui-nui o te ꞌAtua.
ꞌE mo ai hai Poki o te taŋata e haka takeꞌa ena i te pūai ꞌe i te nui-nui o te ꞌAtua, pē ira takoꞌa ꞌana e haka takeꞌa ena e te ꞌAtua i te pūai ꞌe i te nui-nui o te Poki. Te meꞌe nei ka topa ena e ko roa hia.
»E kuā ŋā poki ꞌāꞌaku ē, e ko noho haka ꞌou atu a au ꞌi muri i a kōrua. E kimi rō mai kōrua. ꞌE pa he meꞌe kī e au ki te nuꞌu ⸤hūrio⸥ ra-rahi ka kī takoꞌa atu ena a au ꞌi te hora nei: e ko tuꞌu atu kōrua ki te kona nei ōꞌoku ka oho nei.
»He haka rē atu au i te roŋo ꞌāpī nei: E haŋa kōrua ki te rua. Pa he haŋa nei ōꞌoku mo kōrua, pē ira kōrua ana haŋa ꞌi roto i a kōrua.
Mo haŋa o kōrua pē ira, he ꞌite e te taŋata: he nuꞌu hāpī kōrua ꞌāꞌaku.
He ꞌui e Pētero ki a Ietū:  —E Ietū, ¿ki hē koe ka oho ena?  He pāhono e Ietū:  —Te kona nei ōꞌoku ka oho nei, e ko tano mo oho atu ōꞌou ꞌi te hora nei; ki tano tuꞌu hora he oho atu koe.
He kī e Pētero:  —E Ietū, ¿he aha a au ana taꞌe oho atu ꞌi te hora nei? ¡E vaꞌai nō a au i a au ki te mate mōꞌou!
He pāhono e Ietū:  —¿He parautiꞌa mau ꞌā e vaꞌai rō koe i a koe ki te mate mōꞌoku? ꞌĪ a au he kī atu: e ko ꞌoꞌoa hia te moa ka kī ena e koe e toru kī iŋa kai ꞌite koe ko ai a au.
ꞌO ira, e te taina ē, e uꞌi e haka noho e oho te kōrua manaꞌu ꞌi ruŋa i a Ietū. E manaꞌu rahi rō atu ꞌana a au ki a kōrua, e haŋa rahi rō atu ꞌā, ꞌe hai kōrua a au e koa nei.
He ani atu a au ki a kōrua, e ꞌEvoria ē, ꞌe e Tinitike ē: ka haka kore te riri o roto i a kōrua; a kōrua, paꞌi, he taina haka moe i te manaꞌu o ruŋa i a Ietū.
ꞌE a koe, e te hokorua aŋa ōꞌoku ē: e hāꞌūꞌū ki te ŋā taina ena. A rāua ananake ko kuā Keremente ꞌe tētahi atu nuꞌu i aŋa takoꞌa rō ꞌi muri i a au ꞌi te aŋa he haka ꞌite he oho i te ⸤roŋo riva-riva o ruŋa i a Ietū⸥. Te rāua ꞌīŋoa nā ꞌi ruŋa i te puka o te ꞌAtua, puka ꞌi ruŋa e pāpaꞌi ena te ꞌīŋoa o te nuꞌu ravaꞌa i te ora ꞌāpī ꞌina he hopeꞌa raꞌa.
E koa e oho nō kōrua ꞌo te ai o kōrua ꞌa Ietū Kiritō. ꞌĪ a au he kī haka ꞌou atu: ¡E koa kōrua!
E ꞌite e te nuꞌu taꞌatoꞌa: nuꞌu riva kōrua. Te hoki iŋa mai, paꞌi, o Ietū ko hāhine ꞌana.
ꞌIna ko manaꞌu rahi ki te meꞌe topa atu ꞌi ruŋa i a kōrua. E pure ki te ꞌAtua, e ani ki a ia mo hāꞌūꞌū atu, ꞌe ꞌina ko rehu mo māuru-uru.
Mo aŋa o kōrua i te meꞌe ena, he vaꞌai atu e te ꞌAtua i te haumārū ꞌina e ko aŋi-aŋi e te manaꞌu taŋata, ꞌe mo nā haumārū e hāpaꞌo i te kōrua māhatu ꞌe i te kōrua manaꞌu ꞌo te ai o kōrua ꞌa Ietū Kiritō.
ꞌE tāꞌaku vānaŋa hopeꞌa mo kōrua, e te taina ē: e manaꞌu ki te meꞌe parautiꞌa, ki te meꞌe taꞌatoꞌa tano mo moꞌa, ki te meꞌe tano ki te mata o te ꞌAtua, ki te meꞌe ꞌina he hara, ki te meꞌe nehe-nehe, ki te taꞌatoꞌa meꞌe riva-riva. Te kī: e manaꞌu ki te meꞌe taꞌatoꞌa tī-tika ꞌe tano mo haꞌahana-hana.
E aŋa tahi kōrua i te meꞌe hāpī atu e au, he meꞌe ŋaroꞌa ꞌe takeꞌa era kōrua mai i a au. Pē ira he hokorua atu e te ꞌAtua vaꞌai mai i te haumārū.
Ko koa ꞌana ꞌe ko māuru-uru ꞌana a au ki te ꞌAtua ꞌo te haka takeꞌa haka ꞌou mai o kōrua, ꞌi te hora nei, i te kōrua manaꞌu iŋa mai ki a au hai haka maꞌu mai o kōrua hai moni. Ko ꞌite ꞌana e au he manaꞌu nō te aŋa o kōrua mo hāꞌūꞌū mai. Te meꞌe nō, he ravaꞌa iho e kōrua i te rāveꞌa pē hē ana haka maꞌu mai i te kōrua hāꞌūꞌū.
Taꞌe he hape o tāꞌaku meꞌe e kī atu ena a au i te meꞌe nei. A au, paꞌi, ko ꞌite ꞌana mo koa i te meꞌe nō era ꞌāꞌaku i ai.
E ꞌite rō ꞌā a au pē hē te noho iŋa ꞌi roto i te oŋe ꞌe pē hē te noho iŋa ꞌi roto i te mau. ꞌE e ꞌite takoꞌa rō ꞌana a au mo koa ka ai atu e mākona rō ꞌā ꞌo e maruaki rō ꞌana, e ai rō ꞌā ꞌo e taꞌe ai rō ꞌā tāꞌaku meꞌe.
Meꞌe nō era mo topa mai, e ꞌite nō e au mo maꞌu, māuru-uru ki a Ietū Kiritō, kope haka pūai mai i a au.
ꞌE, ka ai atu pē ira, he māuru-uru atu a au i hāꞌūꞌū mai ai kōrua ꞌi tōꞌoku ꞌati.
Ko ꞌite ꞌana a kōrua, e te taina o Fīripo ē, hora oho era ōꞌoku mai Mātērōnia mo haka ꞌite mo oho i te roŋo riva-riva o ruŋa i a Ietū, hora e haka moe iho ꞌana kōrua i te manaꞌu ꞌi ruŋa i a ia, ko kōrua mau nō te nuꞌu i hāꞌūꞌū mai hai moni.
ꞌĀtā ꞌi te hora era ōꞌoku ꞌi Tētārōnika, taꞌe nō e tahi haka maꞌu iŋa mai o kōrua hai moni.
Te meꞌe nei e au e kī atu ena taꞌe ꞌō he haŋa ōꞌoku mo hāꞌūꞌū mai; tōꞌoku haŋa mo ꞌata haꞌamaitai atu e te ꞌAtua ꞌo te hāꞌūꞌū mai o kōrua i a au.
He haka ꞌite atu a au: te meꞌe taꞌatoꞌa haka maꞌu mai era e kōrua ki a Epafororito ko tuꞌu mai ꞌana; rahi riꞌa-riꞌa ꞌe ꞌina he meꞌe hape toe ꞌāꞌaku. Te meꞌe nei pa he tūtia ꞌeo vaꞌai ki te ꞌAtua, ꞌe he meꞌe koa ꞌāꞌana.
ꞌE mo te ꞌAtua, ki a ia a au e tāvini nei, e vaꞌai atu i te meꞌe taꞌatoꞌa hape o kōrua mai te hauhaꞌa taꞌe pau ꞌāꞌana ꞌo te ai o kōrua ꞌa Ietū Kiritō.
Ki haꞌahana-hana tahi tātou ki te ꞌAtua, he Matuꞌa o tātou, ꞌātā ki te hopeꞌa raꞌa. ⸤ꞌĀmene⸥.
E ꞌaroha atu kōrua ki te nuꞌu taꞌatoꞌa ⸤haka moe i te manaꞌu⸥ ꞌi ruŋa i a Ietū. Te ŋā taina nei o muri i a au ꞌī e ꞌaroha atu ena ki a kōrua.
ꞌĪ e ꞌaroha takoꞌa atu ena te taina taꞌatoꞌa haka moe i te manaꞌu ꞌi ruŋa i a Ietū o nei. ꞌE te nuꞌu o nei aŋa ki te ꞌariki rōmano, ko rāua te meꞌe ꞌata ꞌaroha atu ki a kōrua.
Ka ai ꞌi ruŋa i a kōrua taꞌatoꞌa te riva rahi o Ietū Kiritō, he Pūꞌoko Haka Tere o tātou.
E te taina, te meꞌe hopeꞌa ꞌāꞌaku o te haŋa e pure nei ki te ꞌAtua: mo eꞌa o tōꞌoku taŋata he itaraera mai roto i te ūtuꞌa o te hara ꞌe mo ravaꞌa i te ora ꞌāpī ꞌina he hopeꞌa raꞌa.
Te parautiꞌa, e kimi rō ꞌana mo tano o rāua ki te mata o te ꞌAtua; te ꞌati nō, taꞌe a roto i te ara parautiꞌa o te ꞌAtua.
Mo rāua, paꞌi, taꞌe he parautiꞌa te rāveꞌa vaꞌai e te ꞌAtua mo tano o te taŋata ki tōꞌona mata. ꞌO ira e aŋa ena hai rāveꞌa mau ꞌana o rāua, ꞌe ꞌina he haŋa ki te rāveꞌa vaꞌai e te ꞌAtua.
Te haŋa: he haka tano e te ꞌAtua i a rāua ki tōꞌona mata hai haꞌatura o rāua ki te ⸤haka tere iŋa ꞌa Mōtē⸥. ꞌE te parautiꞌa mau, hai tuꞌu iŋa mai era o Ietū Kiritō i kore ai te hauhaꞌa o te meꞌe ena he haꞌatura ki rā haka tere iŋa mo tano o te taŋata ki te mata o te ꞌAtua. Hora nei taŋata nō era mo ⸤haka moe i te manaꞌu⸥ ꞌi ruŋa i a Ietū e tano rō ꞌā ki te mata o te ꞌAtua.
E ai rō ꞌana te meꞌe i haka pāpaꞌi e te ꞌAtua ki a Mōtē o ruŋa i te meꞌe he tano o te taŋata ki tōꞌona mata hai haꞌatura ki te haka tere iŋa ꞌa Mōtē e kī ena pē nei ē: «Te kope haꞌatura i te meꞌe taꞌatoꞌa hāꞌaki o ruŋa i rā haka tere iŋa, ꞌātā i te meꞌe hopeꞌa o te ꞌiti-ꞌiti, he ravaꞌa i te ora ꞌāpī ꞌina he hopeꞌa raꞌa».
ꞌE e ai takoꞌa rō ꞌana te meꞌe i haka pāpaꞌi e te ꞌAtua o ruŋa i te meꞌe he tano o te taŋata ki tōꞌona mata hai haka moe i te manaꞌu ꞌi ruŋa i te ⸤Kiritō⸥, ꞌe o rā meꞌe te haka ꞌite mai: meꞌe taꞌe aŋarahi te ai ōꞌou e tano rō ꞌā ki te mata o te ꞌAtua hai haka moe i te manaꞌu ꞌi ruŋa i te Kiritō. Pē nei i pāpaꞌi ai: «ꞌIna koe ko kī ꞌi roto i a koe: “Mo haka moe ōꞌou i tuꞌu manaꞌu ꞌi ruŋa i te Kiritō, e iri ꞌi raꞌe e tahi kope ki te raŋi mo haka topa mai o te Kiritō mo haka ꞌite atu i tāꞌana roŋo”.
ꞌE ꞌina takoꞌa koe ko kī ꞌi roto i a koe: “Mo haka moe ōꞌou i tuꞌu manaꞌu ꞌi ruŋa i te Kiritō, e topa ꞌi raꞌe e tahi kope ki raro atu era ki te kona o te nuꞌu mate mo haka eꞌa mai i te Kiritō mo haka ꞌite atu i tāꞌana roŋo”».
Te meꞌe mau nō ꞌāꞌau mo manaꞌu: «Te roŋo o te ꞌAtua nā ꞌi muri i a koe mau ꞌā: ꞌi roto i tuꞌu māhatu ꞌe ꞌi roto i tuꞌu haha». Te roŋo nei ko te meꞌe ena: e haka moe te manaꞌu ꞌi ruŋa i a Ietū, he meꞌe nei o mātou e haka ꞌite e oho nei.
Mo kī ōꞌou ꞌi muꞌa i te taŋata: a Ietū he Pūꞌoko Haka Tere ōꞌou, ꞌe mo manaꞌu ōꞌou hai māhatu: te ꞌAtua i haka ora rō i a Ietū mai te mate, he eꞌa ia koe mai roto i te ūtuꞌa o te hara ꞌe he ravaꞌa i te ora ꞌāpī ꞌina he hopeꞌa raꞌa.
Pē nei te auraꞌa: hai haka moe parautiꞌa ōꞌou i te manaꞌu ꞌi ruŋa i a Ietū, te ꞌAtua he haka tano i a koe ki tōꞌona mata, ꞌe hai kī ōꞌou ꞌi muꞌa i te taŋata: a Ietū Kiritō he Pūꞌoko Haka Tere ōꞌou, he haka eꞌa e te ꞌAtua i a koe mai te ūtuꞌa o te hara ꞌe he vaꞌai atu i te ora ꞌāpī ꞌina he hopeꞌa raꞌa.
E kī rō ꞌana, paꞌi, ꞌi ruŋa i te ⸤Pāpaꞌi Moꞌa⸥ pē nei ē: «Te kope haka moe i te manaꞌu ꞌi ruŋa i te Kiritō, ki te hora hopeꞌa e ko manaꞌu ko hape ꞌana ꞌō ꞌo te haka moe i te manaꞌu ꞌi ruŋa i a ia».
Te meꞌe nei taꞌe mo te nuꞌu ⸤hūrio⸥ nō, mo te nuꞌu taꞌe he hūrio takoꞌa. A Ietū, paꞌi, he Pūꞌoko Haka Tere o te taꞌatoꞌa, ꞌe tōꞌona riva rahi ꞌi ruŋa i te taŋata taꞌatoꞌa ani ki a ia.
Pē nei, paꞌi, e kī ena ꞌi ruŋa i te Pāpaꞌi Moꞌa: «Taꞌatoꞌa nuꞌu ani ki te ꞌAtua mo haka ꞌaroha i a rāua, he haka eꞌa e ia mai roto i te ūtuꞌa o te hara ꞌe he vaꞌai i te ora ꞌāpī ꞌina he hopeꞌa raꞌa».
Te meꞌe nō, ¿pē hē ia ana ani te nuꞌu mo ai ꞌina he haka moe i te rāua manaꞌu ꞌi ruŋa i a Ietū? ꞌE ¿pē hē ana haka moe i te rāua manaꞌu ꞌi ruŋa mo ai ꞌina he ꞌite e tahi meꞌe o ruŋa i a ia? ꞌE ¿pē hē ana ꞌite o ruŋa i a ia, mo ai ꞌina he taŋata haka ꞌite o ruŋa?
ꞌE ¿pē hē ana haka ꞌite ana oho i te roŋo riva-riva o te ꞌAtua mo ai ꞌina he uŋa i te kope mo haka ꞌite? E hāꞌaki rō ꞌana, paꞌi, ꞌi ruŋa i te Pāpaꞌi Moꞌa pē nei ē: «¡Ko te koa ꞌō i te meꞌe he tuꞌu mai o te nuꞌu e maꞌu rō ꞌana i te roŋo riva-riva o te ꞌAtua!».
Ka ai atu pē ira, taꞌe taꞌatoꞌa taŋata e haŋa rō ꞌā ki te roŋo riva-riva o te ꞌAtua. Pa he meꞌe kī e te perofeta era ko ꞌItaia: «E te ꞌAtua, nuꞌu taꞌe rahi te nuꞌu haka noho i te rāua manaꞌu ꞌi ruŋa i te meꞌe haka ꞌite e mātou».
Te meꞌe nō, mo haka moe e tahi kope i tōꞌona manaꞌu ꞌi ruŋa i te Kiritō, e ŋaroꞌa ꞌi raꞌe i te roŋo parautiꞌa o ruŋa; ꞌe mo ŋaroꞌa i rā roŋo, e haka ꞌite e te nuꞌu.
Tāꞌaku ꞌui ia: ¿ꞌIna ꞌō pēaha kai ŋaroꞌa e te nuꞌu hūrio i te roŋo riva-riva o te ꞌAtua? I ŋaroꞌa rō. E kī rō ꞌana, paꞌi, ꞌi ruŋa i te Pāpaꞌi Moꞌa pē nei ē:  «Te reꞌo o te maꞌuroŋo ko tuꞌu ꞌā ki te kona taꞌatoꞌa,  ꞌātā ki te kona hopeꞌa o te ao».
ꞌE tāꞌaku ꞌui haka ꞌou: ¿ꞌIna ꞌō pēaha te itaraera kai aŋi-aŋi riva-riva i te rāua meꞌe ŋaroꞌa era? I aŋi-aŋi rō. Te meꞌe nō, kai haŋa a rāua mo haꞌatura. O ruŋa i pāpaꞌi ai e Mōtē i haka ꞌite e te ꞌAtua pē nei ē:  «E haka mākota rō e au i a kōrua mo te nuꞌu taꞌe he hūrio,  ꞌe e haka riri rō e au mo te nuꞌu taꞌe ꞌite o ruŋa i a au».
I pāpaꞌi takoꞌa rō e te perofeta era ko ꞌItaia pē nei ē:  «Te nuꞌu taꞌe kimi mai, i ravaꞌa rō i a au;  ꞌe te nuꞌu taꞌe ꞌui o ruŋa ōꞌoku,  ki a rāua a au i haka takeꞌa ai i a au».
ꞌE mo te itaraera i kī takoꞌa ai e te ꞌAtua i haka pāpaꞌi ki a ꞌItaia:  «Te aŋa nō ꞌāꞌaku he haka toro i tōꞌoku rima  ki te hau haka ꞌāriŋa ꞌe taꞌe haka roŋo».
A au, a Pauro, ⸤ꞌāpōtoro⸥ ꞌa Ietū Kiritō hai haŋa o te ꞌAtua, ꞌe te tātou taina ko Timoteo,
he ꞌaroha atu ki a kōrua ki te nuꞌu taꞌatoꞌa haꞌataꞌa e te ꞌAtua māꞌana o Kōrosa, taina ⸤haka moe i te manaꞌu⸥ ꞌi ruŋa i a Ietū taꞌe haka rē i a ia ki te hora hopeꞌa. Ka ai ꞌi ruŋa i a kōrua te riva rahi ꞌe te haumārū o te ꞌAtua, Matuꞌa o tātou.
E pure nei a mātou, te nuꞌu taina o nei, mo kōrua, e māuru-uru rō ꞌana ki te ꞌAtua, Matuꞌa o te tātou Pūꞌoko Haka Tere ko Ietū Kiritō.
Ko ŋaroꞌa ꞌana, paꞌi, e mātou pē nei ē: e haka moe rō ꞌana kōrua i te manaꞌu ꞌi ruŋa i a Ietū, ꞌe e haŋa rō ꞌana kōrua ki te nuꞌu taꞌatoꞌa haꞌataꞌa e te ꞌAtua māꞌana,
ꞌo te ai e tiaki takoꞌa rō ꞌana kōrua ki te meꞌe hōrea mai e ia mo tātou ꞌi te raŋi. A kōrua ko ŋaroꞌa era ꞌana o ruŋa i te meꞌe nei hora haka ꞌite atu era i te roŋo parautiꞌa o te ꞌAtua
tuꞌu atu era ki a kōrua. Te roŋo riva-riva nei o ruŋa i a Ietū nā ko ꞌite ko oho ꞌana ꞌi te kona taꞌatoꞌa o te ao koia ko te haka ꞌāpī ko te oho i te noho iŋa o te nuꞌu haka moe i te manaꞌu ꞌi ruŋa i a ia, pa he meꞌe topa atu ki a kōrua hora aŋi-aŋi era he parautiꞌa mau ꞌā te vānaŋa ŋaroꞌa e kōrua o ruŋa i te riva rahi o te ꞌAtua mo te taŋata.
Te meꞌe ena ꞌa Epafara, kope haŋa rahi o mātou aŋa takoꞌa ki te ꞌAtua, i hāpī atu. A ia he tāvini parautiꞌa ꞌa Ietū Kiritō.
ꞌĀꞌana i maꞌu mai i te parau ꞌāpī o ruŋa i a kōrua ꞌe o ruŋa i te kōrua haŋa haka poreko e te ⸤Vārua Maitai⸥ ꞌi roto i a kōrua mo te nuꞌu taꞌatoꞌa haꞌataꞌa e te ꞌAtua māꞌana.
ꞌO ira, mai te hora ꞌite era o mātou o ruŋa i a kōrua, e pure e oho nō nei ki te ꞌAtua mo vaꞌai atu e ia, hai Vārua Maitai, i te ꞌite ꞌe i te mārama-rama mo aŋi-aŋi riva-riva i tāꞌana meꞌe haŋa mo aŋa e kōrua.
Pē ira te kōrua noho iŋa ka ai ena noho iŋa tano o te nuꞌu ꞌa Ietū Kiritō, ꞌe ka aŋa ka oho mau nō ena kōrua i te meꞌe mo koa ōꞌona ꞌe i te meꞌe riva-riva mo hāꞌūꞌū ki te rua. ꞌE pē ira takoꞌa ka ꞌata māhani ka oho ena kōrua i te ꞌAtua.
ꞌI roto i te mātou pure e no-noꞌi rō ꞌana a mātou ki te ꞌAtua mo haka haŋu atu i a kōrua hai pūai nui-nui ōꞌona. Pē ira he ꞌite kōrua mo ꞌamo hai pūai, hai haumārū ꞌe hai koa i te ꞌati taꞌatoꞌa nō era mo topa atu ꞌi ruŋa i a kōrua
koia ko māuru-uru ki te ꞌAtua Matuꞌa ꞌo te haka riro atu i a kōrua he nuꞌu tano mo ravaꞌa takoꞌa i te meꞌe hōrea era e ia mo te nuꞌu haꞌataꞌa māꞌana, he nuꞌu o tōꞌona haka tere iŋa, haka tere iŋa o te māꞌeha.
O te ꞌAtua, paꞌi, i haka eꞌa i a tātou mai te rima o te kope te haka tere iŋa ꞌi roto i te pōhāhā, ꞌe he haka noho i a tātou ꞌi roto i te haka tere iŋa o tāꞌana Poki haŋa rahi ko Ietū Kiritō,
kope hai toto tehe era ōꞌona ꞌi ruŋa i te tātaurō i ꞌauhau ai i te tātou hara mo haka eꞌa i a tātou mai roto i te pōhāhā ꞌe mo haka rehu e te ꞌAtua i te tātou hara.
O te ⸤Kiritō⸥ te haka ꞌite mai i te huru o te ꞌAtua, kope ꞌina he takeꞌa e tātou. Te Kiritō ko ai era ꞌana ꞌi raꞌe ki te aŋa i te ao, ꞌe i hau rō atu ki te meꞌe taꞌatoꞌa aŋa e te ꞌAtua.
O te ꞌAtua i haka aŋa ki te Kiritō i te meꞌe taꞌatoꞌa e ai ena: te meꞌe ꞌi ruŋa i te raŋi ꞌe te meꞌe ꞌi ruŋa i te henua, te meꞌe takeꞌa ꞌe te meꞌe taꞌe takeꞌa koia ko te rāua pūꞌoko haka tere taꞌatoꞌa. Te meꞌe taꞌatoꞌa i aŋa ai e te ꞌAtua hai ia ꞌe māꞌana.
Ko ai era ꞌana te Kiritō ki te meꞌe taꞌatoꞌa, ꞌe hai ia e noho tahi ena ꞌi tōꞌona kona.
A ia he Pūꞌoko Haka Tere o tātou o te nuꞌu taꞌatoꞌa haka moe i te manaꞌu ꞌi ruŋa i a ia, ꞌe a tātou pa he hakari ōꞌona. Māꞌana e haka tika mai, pa he pūꞌoko e haka tika ena i tōꞌona hakari. ꞌE a ia takoꞌa he kope raꞌe i haka ora e te ꞌAtua mai te mate, ki ai ai ko ia te raꞌe ꞌi te meꞌe taꞌatoꞌa.
I a Ietū Kiritō te huru ꞌe te pūai taꞌatoꞌa o te ꞌAtua; pē ira i haŋa ai e te ꞌAtua.
ꞌE hai Ietū, hai toto tehe era ōꞌona ꞌi ruŋa i te tātaurō, te ꞌAtua i haka riva-riva haka ꞌou ai ki a ia i te meꞌe taꞌatoꞌa o te ao ꞌe o ruŋa i te raŋi ꞌava-ꞌava mai i a ia ꞌi te hara.
E te taina, ꞌi muꞌa ꞌā e ꞌava-ꞌava rō ꞌana a kōrua mai te ꞌAtua, ꞌe hai meꞌe taꞌe tano aŋa e kōrua, e takeꞌa era e hārui rō ꞌana a kōrua i a ia hai tuaꞌivi.
ꞌE hora nei, te ꞌAtua ko haka riva-riva haka ꞌou ꞌana i a kōrua ki a ia hai mate iŋa era o Ietū Kiritō pa he taŋata. Te meꞌe nei i aŋa ai ki tuꞌu ai a kōrua ki muꞌa o te ꞌAtua e maꞌitaki rō ꞌā ꞌina e tahi hara, ꞌe ꞌina e tahi hape mo tuhi atu.
Te meꞌe nō, e haka hio-hio e oho te kōrua manaꞌu ꞌi ruŋa i a Ietū ꞌe e tiaki e oho ki te meꞌe taꞌatoꞌa hōrea e te ꞌAtua mo te nuꞌu ꞌāꞌana, meꞌe i ꞌite e kōrua ꞌi te hora ŋaroꞌa era i te ⸤roŋo riva-riva o ruŋa i a Ietū⸥, roŋo haka ꞌite oho a te kona taꞌatoꞌa o te ao, ꞌe roŋo hāꞌūꞌū e au, e Pauro, mo haka ꞌite.
E koa rō ꞌana a au ꞌi te meꞌe era ko ꞌite ꞌana e au: te ꞌati nei e ꞌamo atu ena mo te kōrua riva-riva. Ko vaꞌai tahi ꞌana, paꞌi, a au i a au mo ꞌamo i te ꞌati taꞌatoꞌa haŋa e te Kiritō mo ꞌamo e au, mo te riva-riva o te nuꞌu taꞌatoꞌa haka moe i te manaꞌu ꞌi ruŋa i a ia.
Ko haka riro ꞌana, paꞌi, a au i a au he tāvini o te nuꞌu nei ꞌi te hora vaꞌai mai e te ꞌAtua i te aŋa he haka ꞌite tahi i tāꞌana roŋo ki a kōrua ki te nuꞌu taꞌe hūrio.
Nei roŋo he parautiꞌa taꞌe haka ꞌite era e te ꞌAtua ꞌi muꞌa ꞌā ki te taŋata ꞌe, hora nei, nā ko haka ꞌite mai ꞌana ki a tātou ki tāꞌana nuꞌu,
nuꞌu ki a rāua te ꞌAtua i haŋa ai mo haka ꞌite pē nei ē: te hauhaꞌa taꞌatoꞌa o rā parautiꞌa mo te nuꞌu taꞌe hūrio takoꞌa. ꞌE rā parautiꞌa ko te meꞌe nei: a Ietū Kiritō e noho takoꞌa rō ꞌana, hai Vārua Maitai, ꞌi roto i a kōrua i te nuꞌu taꞌe hūrio. ꞌE hai noho atu ōꞌona ꞌi roto i a kōrua he ꞌite kōrua pē nei ē: pe muꞌa ka oho ena a kōrua takoꞌa ꞌi roto i tōꞌona nui-nui, te auraꞌa: i a kōrua takoꞌa tōꞌona huru riva.
ꞌI te kona taꞌatoꞌa, e hāpī e oho nei mātou o ruŋa i a Ietū Kiritō, ꞌe hai mārama-rama vaꞌai mai e te ꞌAtua, e hatu e hāpī nei ki te nuꞌu mo haka moe i te rāua manaꞌu ꞌi ruŋa i a Ietū. Te meꞌe haŋa, paꞌi, o mātou he maꞌu i te nuꞌu taꞌatoꞌa ꞌa Ietū Kiritō ki muꞌa o te ꞌAtua ko paꞌari ꞌana ꞌi te meꞌe o te ꞌAtua ꞌe ꞌina e tahi hape.
Mo te meꞌe nei a au e aŋa nei hai haŋu ꞌe hai pūai vaꞌai mai e Ietū.
Te meꞌe nei e au e ⸤Iovani⸥ ka pāpaꞌi atu ena he meꞌe e ko roa ka topa rō mai ena, he meꞌe i haka ꞌite e te ꞌAtua ki a Ietū Kiritō mo haka ꞌite mai ki a tātou ki tōꞌona tāvini. Nei meꞌe i haka ꞌite mai ai e Ietū hai meꞌe i haka takeꞌa mai e tōꞌona merahi.
ꞌE a au e pāpaꞌi atu ena hai parautiꞌa i tāꞌana meꞌe taꞌatoꞌa haka takeꞌa mai era. ꞌE he mataꞌite a au o te roŋo nei o te ꞌAtua ꞌe o te meꞌe taꞌatoꞌa haka ꞌite mai era e Ietū Kiritō.
Te ꞌAtua he haꞌamaitai i te kope nō era mo taiꞌo i te puka nei ki te taina ⸤haka moe i te manaꞌu⸥ ꞌi ruŋa i a Ietū, ꞌe he haꞌamaitai takoꞌa i te taina taꞌatoꞌa haka roŋo ꞌe haꞌatura ki te meꞌe hāꞌaki o ruŋa nei; nā, paꞌi, ko hāhine ꞌā te hora mo topa o rā ŋā meꞌe.
A au a Iovani he ꞌaroha atu ki te nūnaꞌa taŋata hoko hitu⁠ haka moe i te manaꞌu ꞌi ruŋa i a Ietū o te ŋā kona era o ꞌĀtia. Ka ai ꞌi ruŋa i a kōrua te riva rahi ꞌe te haumārū o te ꞌAtua o te hora nei, o muꞌa ꞌā ꞌe ka tuꞌu mai ena, o te vārua hoko hitu⁠ o muꞌa i tōꞌona pepe noho ꞌariki,
ꞌe o Ietū Kiritō, he mataꞌite haka ꞌite i te parautiꞌa o ruŋa i te ꞌAtua, ꞌe tāꞌana vānaŋa he parautiꞌa mau ꞌā. A ia he kope raꞌe ora haka ꞌou mai te mate ꞌe ꞌina kai mate haka ꞌou, ꞌe i a ia te parau mo haka tere i te ꞌariki taꞌatoꞌa o te ao.  Te Kiritō e haŋa rō mai ꞌā ki a tātou, ꞌe ko haka eꞌa ꞌana i a tātou mai roto i te hara hai toto tehe era ōꞌona.
Ko haka riro ꞌana i a tātou he nūnaꞌa taŋata haka tere ꞌāꞌana, ꞌe he ⸤oromatuꞌa⸥ aŋa ki te ꞌAtua, he Matuꞌa ōꞌona. ¡Ka ai i a ia te haꞌahana-hana o te taꞌatoꞌa ꞌe te pūai mo haka tere i te ao taꞌatoꞌa ꞌātā ki te hopeꞌa raꞌa! ⸤ꞌĀmene⸥.
ꞌIna ko rehu:  ¡ꞌI ruŋa i te raŋi tea-tea ka oho mai ena a Ietū!  Taꞌatoꞌa nō ka takeꞌa ena, ꞌātā te nuꞌu ꞌo-ꞌoka era i a ia.  Te taŋata taꞌatoꞌa o te ao taꞌe haka moe i te manaꞌu ꞌi ruŋa i a ia  e ŋaroꞌa rō i te māui-ui ki roto i te ivi o ruŋa i a ia.  He aŋi mau ꞌā, pē ira ka topa ena.
Te ꞌAtua o te hora nei, o muꞌa ꞌā ꞌe ka tuꞌu mai ena, ꞌAtua i a ia te pūai taꞌatoꞌa, pē nei e kī ena: «A au he Haꞌamata ꞌe he Hopeꞌa».
A au, a Iovani, he taina o kōrua, ꞌe, ꞌi te ai ōꞌoku ꞌa Ietū, a au takoꞌa ꞌi roto i te nūnaꞌa taŋata haka tere e te ꞌAtua, ꞌamo ꞌe haꞌaoromaꞌi i te ꞌati ananake ko kuā kōrua. ꞌE, ꞌi te haka ꞌite ōꞌoku i te roŋo o te ꞌAtua ꞌe ꞌi te vānaŋa o ruŋa i a Ietū, i maꞌu i puru ai i a au ꞌi te motu era ko Patamo.
ꞌI ira, ꞌi te mahana tāpati e tahi, mahana o te ꞌAtua, he haka moe vārua i a au e te ⸤Vārua Maitai⸥, ꞌe he ŋaroꞌa e au i te reꞌo pūai pa he koneta ꞌi tuꞌa i a au
e kī mai ꞌā: «E pāpaꞌi ꞌi ruŋa i te puka te meꞌe taꞌatoꞌa ena ka takeꞌa ena e koe ꞌe ꞌai ka haka maꞌu rō ki te ŋā nūnaꞌa taŋata era hoko hitu haka moe i te manaꞌu ꞌi ruŋa i a Ietū o te ŋā kona era o ꞌĀtia: ki Ēfeto, ki ꞌĒtēmīrina, ki Perekamo, ki Tiatira, ki Tare, ki Pīrārēpia, ꞌe ki Rāōrītea».
He hārui a au he uꞌi o ꞌai tū reꞌo era. Te meꞌe i takeꞌa mai he hakariꞌi e hitu aŋa hai piru,
ꞌe ꞌi vāeŋa o rā ŋā hakariꞌi te kope pa he Poki era ꞌā o te taŋata, e uru rō ꞌana i te kahu roa-roa ꞌātā ki te vaꞌe, e haratuꞌa rō ꞌā a te uma hai rīpena aŋa hai piru.
Te rauꞌoho pūꞌoko ōꞌona pa he tea-tea ena ꞌā o te huru-huru māmoe ꞌo pa he rito-rito ena ꞌā o te huru-huru manu, ꞌe te mata e tuꞌu rō ꞌana pa he ura ena ꞌā o te ahi.
Te vaꞌe e pura rō ꞌā pa he ꞌaurī ko tunu ꞌā ꞌi roto i te rona ꞌe ko haka ꞌuira ꞌā. Tōꞌona reꞌo te pūai pa he heruru ena ꞌā o te vai topa mai ruŋa i te kona ruŋa nui.
ꞌI te rima mataꞌu e hitu hetuꞌu, ꞌe mai roto i te haha e eꞌa era e tahi hoe e kaꞌi-kaꞌi rō ꞌā ararua pāꞌiŋa. Te ꞌāriŋa pa he raꞌā ꞌi te hora pūai o te ꞌana-ꞌana.
I takeꞌa era e au, he tū-turi a au he moe a tōꞌona vaꞌe pa he meꞌe: ko mate ꞌana a au. He haka puā mai ia e rā kope i tōꞌona rima mataꞌu ꞌe he kī mai:  «ꞌIna koe ko riꞌa-riꞌa. A au he Raꞌe ꞌe he Hopeꞌa,
he kope e ora rō ꞌā. I mate rō a au, ꞌe, hora nei, he ora he oho mau rō ꞌai ꞌātā ki te hopeꞌa raꞌa. Te tāviri o te mate i a au.
»E Iovani, e pāpaꞌi te meꞌe taꞌatoꞌa ena ka haka takeꞌa atu ena e au: he meꞌe mo topa ꞌi te hora nei ꞌe he meꞌe mo topa pe muꞌa ka oho ena.
Te auraꞌa o te ŋā hetuꞌu era e hitu takeꞌa era e koe ꞌi tōꞌoku rima mataꞌu he merahi hoko hitu hāpaꞌo i te ŋā nūnaꞌa taŋata era hoko hitu, ꞌe nei ŋā merahi he pūꞌoko haka tere o rā ŋā nūnaꞌa. ꞌE te auraꞌa o te hakariꞌi piru era e hitu ko te ŋā nūnaꞌa taŋata nei hoko hitu.
E ono mahana haka ꞌou pe muꞌa, he toꞌo e Ietū i a Pētero, i a ⸤Tanatiako⸥ ꞌe i a ⸤Iovani⸥, taina o Tanatiako, he iri ko rāua mau nō ki ruŋa i te maꞌuŋa ruŋa nui e tahi.
ꞌI rā kona, ꞌi muꞌa o rā nuꞌu, he huru kē te ꞌāriŋa o Ietū, he ꞌuira pa he raꞌā ꞌe he rito-rito te kahu pa he mōrī.
ꞌI tū hora ꞌā, he takeꞌa a ⸤Mōtē⸥ ararua ko ⸤ꞌĒria⸥ e vānaŋa ꞌā ki a Ietū.
He kī ia e Pētero: «E Ietū, ¡he riva nō ꞌō i ai ai a tātou ꞌi nei! Mo haŋa ōꞌou, he aŋa atu e au e toru pae-pae: e tahi mōꞌou, e tahi mo Mōtē ꞌe e tahi mo ꞌĒria».
E vānaŋa nō ꞌana a Pētero, i noho ai ꞌi ruŋa i a rāua te raŋi tea-tea ꞌuira e tahi, ꞌe mai roto i eꞌa ai e tahi reꞌo e kī era: «He Poki nā ꞌāꞌaku, Poki haŋa rahi; ꞌi ruŋa i a ia tōꞌoku koa. E haꞌatura kōrua ki a ia».
I ŋaroꞌa era e tū nuꞌu hāpī era hoko toru, he tū-turi he noi te ꞌāriŋa a ruŋa i te ꞌōꞌone, ko hopeꞌa atu ꞌā te riꞌa-riꞌa.
He haka hāhine a Ietū ki a rāua, he haka puā hai rima he kī: «Ka eꞌa kōrua ki ruŋa; ꞌina ko riꞌa-riꞌa».
I eꞌa era te ꞌāriŋa a ruŋa, he takeꞌa hoko tahi nō ꞌō a Ietū.
E turu nō ꞌana ananake mai ruŋa i te maꞌuŋa, he kī e Ietū:  —ꞌIna ko ꞌaꞌamu te meꞌe takeꞌa ena e kōrua ꞌātā ki te ora iŋa mai te mate o te ⸤Poki o te taŋata⸥.
He ꞌui ia e kuā Pētero ki a Ietū:  —¿He aha te ⸤maꞌori o te haka tere hūrio⸥ e kī ena: ꞌi raꞌe a ꞌĒria ka tuꞌu mai ena?
He pāhono e Ietū:  —He aŋi ꞌā, ꞌi raꞌe a ꞌĒria ana tuꞌu mai; māꞌana e haka riva-riva i te meꞌe taꞌatoꞌa.
ꞌE, ꞌī a au he kī atu: a ꞌĒria ko tuꞌu mai ꞌā, ꞌe ꞌina e rāua kai aŋi-aŋi. I aŋa nō i te rāua meꞌe nō era i haŋa ꞌi ruŋa i a ia. Pē ira takoꞌa te Poki o te taŋata hai rāua ka ŋaroꞌa ena i te māui-ui ki roto i te ivi.
He aŋi-aŋi ia e rā nuꞌu: a Ietū o ruŋa i a Iovani Papatito e vānaŋa era.
I tuꞌu era a kuā Ietū ki te kona ꞌi ira te nuꞌu, he haka hāhine te taŋata e tahi, he tū-turi ꞌi muꞌa i a Ietū ꞌe he kī:
—E Ietū, ka haka ꞌaroha koe i tāꞌaku poki: e kiki-kiki rō ꞌā ꞌe he taparahi-taꞌata te ꞌati topa ki a ia. E rahi rō ꞌā tōꞌona viri iŋa a roto i te ahi ꞌe a roto i te vai.
ꞌĪ ko maꞌu mai ꞌā e au ki taꞌa nuꞌu hāpī nei ꞌe kai ravaꞌa e rāua mo haka ora.
He kī e Ietū:  —¡E te nuꞌu pūꞌoko hio-hio manaꞌu taꞌe tano ꞌe taꞌe ⸤haka moe i te manaꞌu⸥ ꞌi ruŋa i te ꞌAtua ē! ¡Pa he meꞌe ena: ka ai ka oho nō atu a au ꞌi muri i a kōrua ꞌātā ki te paꞌo iŋa o te ao, ko te taꞌe haka moe iŋa mai ꞌā kōrua i te manaꞌu ꞌi ruŋa i a au! ¿ꞌĀtā ki hē rā nei ka haꞌaoromaꞌi ka oho nō nei i a kōrua? Ka maꞌu mai te poki.
He ture e Ietū ki te tātane ꞌi roto i te poki ꞌe he haka eꞌa. ꞌI rā hora mau ꞌā he ora rō ꞌai tū poki era.
ꞌI te hora ko rāua nō, he ꞌui e te nuꞌu hāpī ꞌa Ietū:  —E te Maꞌori, ¿he aha i taꞌe ravaꞌa ai e mātou mo haka eꞌa i rā tātane?
He pāhono e Ietū:  —He taꞌe rahi o te kōrua haka moe iŋa mai i te manaꞌu ꞌi ruŋa i a au. ꞌĪ a au he kī atu: ꞌāhani te kōrua haka moe iŋa o te manaꞌu ꞌi ruŋa i a au korohaŋa pa he ꞌiti-ꞌiti ena ꞌā o te karu mostasa, e tano nō kōrua mo kī ki te maꞌuŋa era: «¡Ka oho koe mai nā ki te rua kona!», ꞌe he oho mai te kona era. ꞌE ꞌina e tahi meꞌe mo taꞌe ravaꞌa e kōrua mo aŋa. [
ꞌE, te tātane taꞌatoꞌa pūai pē rā, hai pure nō ki te ꞌAtua ꞌe hai tapu i te kai ana haka eꞌa.]
ꞌI te mahana e tahi ꞌi Karirea he kī e Ietū ki tāꞌana nuꞌu hāpī: «Te Poki o te taŋata e vaꞌai rō ki te rima o te taŋata,
e tiŋaꞌi e haka mate rō ꞌe, ꞌi te toru mahana, he ora haka ꞌou».  I ŋaroꞌa era i rā vānaŋa, he māui-ui te māhatu he haka kiva-kiva ananake.
I tuꞌu era a Ietū ananake ko tāꞌana nuꞌu hāpī ki Kaperenāū, te nuꞌu haka ꞌauhau i te taŋata hai moni mo te ⸤Kona Haꞌamuri ꞌAtua⸥ he oho he uꞌi i a Pētero, ꞌe he ꞌui:  —¿E ꞌauhau rō ꞌā tuꞌu maꞌori i te moni mo te Kona Haꞌamuri ꞌAtua?
—ꞌĒ-ē, e ꞌauhau rō ꞌā —i pāhono ai e Pētero.  I uru era a Pētero ki roto i te hare, he kī rō ꞌai e Ietū:  —Ki tuꞌu manaꞌu, e Tīmona ē, ¿ko ai te nuꞌu haka ꞌauhau e te ꞌariki o te ao nei i te moni mōꞌona: he huaꞌai ōꞌona ꞌo he nuꞌu taꞌe he huaꞌai ōꞌona?
He pāhono e Pētero:  —He nuꞌu taꞌe he huaꞌai ōꞌona.  He kī haka ꞌou e Ietū:  —He aŋi ꞌā tāꞌau, te huaꞌai o te ꞌariki ꞌina he ꞌauhau.
Ka ai atu pē ira, ꞌo riri tāꞌue te nuꞌu era, ka oho ki taha tai, ka hoa te hau ki roto. Te ika raꞌe ka raꞌu atu ena, nā ꞌi te haha te tara ꞌaurī e tahi, te hauhaꞌa he peꞌe mo ꞌauhau i a tāua, ꞌe he maꞌu e koe he ꞌauhau.
He kī ia e Ietū ki te nuꞌu taka-taka o ira ꞌe ki tāꞌana nuꞌu hāpī:
«I te maꞌori o te haka tere hūrio ꞌe i te fariseo te parau mo hāpī i te taŋata o ruŋa i te ⸤haka tere iŋa ꞌa Mōtē⸥.
ꞌO ira, e haꞌatura ꞌe e aŋa kōrua i te meꞌe taꞌatoꞌa kī atu; ꞌe, ꞌina kōrua ko ai pē rāua: he kī e tahi meꞌe, ꞌe te meꞌe aŋa meꞌe kē.
»Te aŋa o te nuꞌu nei he ꞌata vaꞌai i te roŋo mo haꞌatura e te taŋata, he meꞌe e ko ravaꞌa mo ꞌamo ꞌi te paŋahaꞌa, ꞌe a rāua mau ꞌā ꞌina he aŋa e tahi meꞌe mo haka rehe ꞌiti i te paŋahaꞌa.
Te meꞌe taꞌatoꞌa aŋa e rāua mo takeꞌa nō e te taŋata. ꞌE te meꞌe haŋa rahi mo aŋa he ꞌata haka nui-nui i te ꞌavahata here ꞌi ruŋa i te tira ꞌe i te rima ꞌi roto te parau pāpaꞌi hai meꞌe o ruŋa i te ⸤Pāpaꞌi Moꞌa⸥. ꞌE te meꞌe haŋa takoꞌa he uru i te kahu ko kumi ko kumi te vere-vere,
he noho ꞌi te kona hopeꞌa o te riva-riva ꞌi te ŋoŋoro ꞌe ꞌi te pepe o te nuꞌu hōnui o roto i te ⸤hare pure hūrio⸥.
Te meꞌe haŋa takoꞌa ananake he ꞌaroha e te taŋata ꞌi te ara pa he ꞌariki ꞌe he kī ki a rāua: “e te maꞌori”.
»A kōrua, ꞌina ko haꞌatiꞌa mo kī atu e tahi taŋata: “e te maꞌori”. A kōrua taꞌatoꞌa, paꞌi, he taina ꞌe e tahi mau nō kōrua Maꞌori.
ꞌE ꞌina e tahi kope o ruŋa i te henua mo kī e kōrua: “e matuꞌa”. E tahi nō, paꞌi, kōrua Matuꞌa: he ꞌAtua o te raŋi.
ꞌIna takoꞌa kōrua ko haŋa mo kī atu e te nuꞌu: “e tōꞌoku pūꞌoko haka tere ē”. Ko au mau nō, paꞌi, he ⸤Kiritō⸥, te Pūꞌoko Haka Tere o kōrua.
Te kope hopeꞌa o te hōnui o roto i a kōrua e tāvini ki te taꞌatoꞌa.
Te kope haka paka, paꞌi, i a ia, pe muꞌa ka oho ena, e haka ka-kata ꞌe e haka haꞌamā rō. ꞌE te kope taꞌe haka paka i a ia, pe muꞌa ka oho ena e haka hōnui rō.
»¡Ko te ꞌaroha i a kōrua, e te maꞌori o te haka tere hūrio ꞌe e te fariseo ē, he nuꞌu riva a te haho nō! E puru rō ꞌana kōrua i te ꞌōpani ꞌo oꞌo te taŋata ki roto i te ⸤haka tere iŋa ꞌāpī o te ꞌAtua⸥. ꞌE a kōrua mau ena ꞌā ꞌina he oꞌo, ꞌe ꞌina he haka rē mo oꞌo i te nuꞌu haŋa mo uru.  [
»¡Ko te ꞌaroha i a kōrua, e te maꞌori o te haka tere hūrio ꞌe e te fariseo ē, he nuꞌu riva a te haho nō! E hiko ena kōrua i te hare o te ŋā viꞌe hove, ꞌe mo haka tuꞌu he meꞌe taꞌe ꞌati, he haka roa-roa e kōrua i te kōrua pure mo takeꞌa e te taŋata. ꞌO ira, ꞌata paŋahaꞌa te ūtuꞌa ka topa ena ꞌi ruŋa i a kōrua.]
»¡Ko te ꞌaroha i a kōrua, e te maꞌori o te haka tere hūrio ꞌe e te fariseo ē, he nuꞌu riva a te haho nō! E oho ena kōrua ki kona era ki kona era e kimi ꞌā hai kope mo haka rori i te manaꞌu ki te haka tere iŋa hūrio, ꞌe ki ravaꞌa, hai hāpī ena o kōrua e haka riro ena i rā kope he kope ko ꞌata hape ꞌā ki a kōrua ꞌe ko ꞌata tano ꞌā mo haka ūtuꞌa ꞌi roto i te pōꞌauahi ki a kōrua mau ena ꞌā.
»¡Ko te ꞌaroha i a kōrua, e te pūꞌoko haka tere matapō ē! E kī ena kōrua: “Te kope hōrea hai Kona Haꞌamuri ꞌAtua e ko ꞌati mo taꞌe haka tano i tāꞌana hōrea; ꞌe, mo hōrea hai piru o rā kona, e haka tano ki tāꞌana hōrea”.
¡E te nuꞌu maꞌa-maꞌa ꞌe matapō ē! ¿He aha te meꞌe ꞌata hauhaꞌa: he piru o te ⸤Kona Haꞌamuri ꞌAtua⸥, ꞌo rā kona mau era ꞌā ōꞌona? Te Kona Haꞌamuri ꞌAtua ꞌata hauhaꞌa ki te piru, ꞌe o rā kona te haka hauhaꞌa i rā piru.
»E kī takoꞌa rō ꞌā kōrua: “Te taŋata hōrea hai ⸤fata⸥ ꞌi te Kona Haꞌamuri ꞌAtua ꞌina he ꞌati mo taꞌe haka tano; ꞌe mo hōrea hai tūtia haka rē ꞌi ruŋa, e haka tano ki tāꞌana hōrea”.
¡E te matapō ē! ¿He aha te meꞌe hopeꞌa o te hauhaꞌa: he tūtia ꞌo he fata, kona ꞌi ira te tūtia e tutu ena? Te tūtia e hauhaꞌa ena ꞌo te ai nō ꞌi ruŋa i te fata.
Te kope hōrea hai fata, taꞌe hai rā kona nō i hōrea ai, hai meꞌe taꞌatoꞌa o ruŋa i hōrea takoꞌa ai;
ꞌe te kope hōrea hai Kona Haꞌamuri ꞌAtua, taꞌe hai rā kona nō i hōrea ai, hai ꞌAtua noho ꞌi ira i hōrea takoꞌa ai.
ꞌE te kope hōrea hai raŋi, e hōrea ꞌana hai pepe ꞌariki o te ꞌAtua, ꞌe hai ꞌAtua, he kope noho ꞌi ruŋa.
»¡Ko te ꞌaroha i a kōrua, e te maꞌori o te haka tere hūrio ꞌe e te fariseo ē, he nuꞌu riva a te haho nō! O roto o te hoꞌe ꞌahuru ꞌapa o te meꞌe haka ꞌeo kai, he haꞌataꞌa e tahi o rā ŋā ꞌapa mo te ꞌAtua pa he meꞌe kī ꞌi ruŋa i te haka tere iŋa ꞌa Mōtē. Ka ai atu pē ira, ꞌina kōrua he haꞌatura ki te hāpī hopeꞌa o te nui-nui mo te ꞌAtua o ruŋa i rā haka tere iŋa. Rā ŋā meꞌe: he aŋa i te meꞌe tano ki te mata o te ꞌAtua, he ai o te māhatu ꞌaroha, ꞌe he taꞌe haka rē ki te hora hopeꞌa mo haka tano i te meꞌe haŋa e te ꞌAtua. He ŋā meꞌe nei te meꞌe o kōrua mo aŋa ꞌe ꞌina ko taꞌe aŋa te meꞌe raꞌe era.
¡A kōrua pa he nuꞌu matapō uŋa i te nuꞌu! Te aŋa he uꞌi ꞌo hape kōrua ꞌi te meꞌe ꞌiti-ꞌiti ꞌe, ꞌi te rava aŋa i rā meꞌe, he hape i te meꞌe hopeꞌa o te nui-nui, pa he kope kora i te nao-nao ꞌe horo i te kameio.
»¡Ko te ꞌaroha i a kōrua, e te maꞌori o te haka tere hūrio ꞌe e te fariseo ē, he nuꞌu riva a te haho nō! E haka tuꞌu ena i a kōrua pa he nuꞌu tano ki te mata o te ꞌAtua ꞌe te kōrua roto e ꞌī rō ꞌā e te fiꞌiꞌi ꞌe e te manaꞌu ki te moni nō, pa he hapaina ꞌo pa he mareti ko tata ꞌā e kōrua a te haho ꞌe te roto ko te ꞌī iŋa ꞌā e te ꞌōꞌone.
¡E te fariseo matapō ē, ka haroꞌi te roto o te hapaina ꞌi raꞌe, ꞌe pē ira ana maꞌitaki takoꞌa te haho!
»¡Ko te ꞌaroha i a kōrua, e te maꞌori o te haka tere hūrio ꞌe e te fariseo ē, he nuꞌu riva a te haho nō! A kōrua pa he kona tanu pāpaku ko paru ko haka tea-tea ꞌā ꞌe ko haka nehe-nehe ꞌana a te haho, ꞌe te roto ko ꞌī ꞌana e te ivi o te nuꞌu mate ꞌe meꞌe rahi atu meꞌe hano-hano.
Pē ira a kōrua: e haka tuꞌu rō ꞌana i a kōrua pa he nuꞌu ꞌina e tahi hape, ꞌe te parautiꞌa mau nuꞌu reo-reo ꞌe manaꞌu rake-rake.
»¡Ko te ꞌaroha i a kōrua, e te maꞌori o te haka tere hūrio ꞌe e te fariseo ē, he nuꞌu riva a te haho nō! Te aŋa o kōrua he haka riva-riva ꞌe he haka nehe-nehe i te kona tanu o te perofeta o muꞌa ꞌā ꞌe o te nuꞌu aŋa i te meꞌe tano ki te mata o te ꞌAtua
koia ko kī: “ꞌĀhani mātou i ai ꞌi te hora era o te tupuna, e ko peꞌe mātou ki te nuꞌu tiŋaꞌi i te perofeta”.
ꞌE hai vānaŋa nei e haka ꞌite ena: he hakaara a kōrua o rā nuꞌu tiŋaꞌi era i te perofeta.
¡ꞌO ira, ka haka mao te aŋa haꞌamata era e te kōrua tupuna!
»¡E te huaꞌai o te kōreha veneno ē! Nā kōrua he viri ki roto i te ūtuꞌa o te pōꞌauahi.
ꞌO ira, ꞌī a au he uŋa atu hai perofeta, hai maꞌori ꞌe hai nuꞌu ꞌite i te haka topa i te manaꞌu. Te tētahi o te nuꞌu nei he tiŋaꞌi he haka mate e kōrua ꞌe he veo ꞌi ruŋa i te tātaurō, ꞌe te tētahi atu o rāua he tiŋaꞌi e kōrua ꞌi roto i te hare pure hūrio ꞌe he kimi ki kona era ki kona era mo tōtōā.
ꞌO ira ka topa atu ena ꞌi ruŋa i a kōrua te ūtuꞌa o te toto tehe taꞌatoꞌa o te nuꞌu ꞌina he rāua meꞌe taꞌe tano i aŋa, mai i a ⸤ꞌĀvere⸥, kope e tano rō ꞌā ki te mata o te ꞌAtua, ꞌātā ki a Taharia, poki ꞌa Verekia, tiŋaꞌi haka mate e kōrua ꞌi te oꞌo iŋa o te ⸤Kona Moꞌa⸥ o te Kona Haꞌamuri ꞌAtua ꞌi tuꞌa o te fata.
ꞌĪ a au he kī atu: te ūtuꞌa o te aŋa i te meꞌe taꞌatoꞌa nei ka topa ena ꞌi ruŋa i te nuꞌu o te hora nei.
»¡E Hērutarema ē, e Hērutarema tiŋaꞌi i te perofeta, ꞌe tamaꞌi hai māꞌea i te nuꞌu uŋa e te ꞌAtua ē! ¡Ka hia rā nei mahana ōꞌoku i haŋa mo haka taka-taka i taꞌa ŋā poki pa he haka taka-taka iŋa o te ꞌuha i tāꞌana māꞌaŋa ꞌi raro i te karā, ꞌe ꞌina a koe he haŋa!
ꞌE pe muꞌa ka oho ena tuꞌu hare e ko noho haka ꞌou e te taŋata.
ꞌĪ a au he kī atu: e ko takeꞌa haka ꞌou e kōrua i a au ꞌātā ki te mahana mo kī e kōrua: “¡Ki haꞌahana-hana te taŋata uŋa mai e te ꞌAtua hai ꞌīŋoa ōꞌona!”».
He kī e Ietū ki tāꞌana nuꞌu hāpī:  «ꞌI te ao nei e ko taꞌe ai te meꞌe mo uŋa i te taŋata a roto i te hara; ꞌe, ¡ko te ꞌaroha ꞌi te kope haka hara i te rua!
Te ūtuꞌa o te ꞌAtua mo te taŋata haka hara i te kope taꞌe pūai rahi o te haka moe iŋa i tōꞌona manaꞌu ꞌi ruŋa i a au he ūtuꞌa ꞌata taparahi-taꞌata ki te ūtuꞌa he here hai māꞌea paŋahaꞌa ki te ŋao ꞌai ka hoa ki roto i te vaikava.
¡ꞌO ira, e uꞌi kōrua!  »Mo hara o tuꞌu taina, e ture; ꞌe mo haka roŋo atu ꞌe mo haka tapa mai roto, e haka rehu tōꞌona hara.
Ka ai atu ꞌi te mahana mau nō e tahi e hitu hara iŋa atu ōꞌona, ꞌe e hitu kī iŋa atu e ko aŋa haka ꞌou e ia, e haka rehu tahi koe».
He ani ia e te ⸤ꞌāpōtoro⸥ ki a Ietū mo haka pūai i te rāua haka moe iŋa i te manaꞌu ꞌi ruŋa i te ꞌAtua.
He pāhono e Ietū:  «ꞌĀhani te kōrua haka moe iŋa o te manaꞌu ꞌi ruŋa i te ꞌAtua korohaŋa pa he ꞌiti-ꞌiti ena ꞌā o te karu mostasa, e tano nō kōrua mo kī ki te tumu nei: “Ka oꞌi tuꞌu aka, ꞌai ka oho ka ꞌoka rō ꞌi roto i te vaikava”, ꞌe he haꞌatura atu.
»Mo ai e tahi o roto o kōrua e ai rō ꞌana tōꞌona tāvini e hoki mai ꞌā mai ꞌuta mai te ꞌārote iŋa ꞌo mai te hāpaꞌo iŋa i te māmoe, ¿e kī mau rō ki rā tāvini: “Ka uru mai ka noho, ki ao atu tāꞌau o te kai”?
E ko kī pē ira. Pē nei ka kī era: “Ka uru ka tunu mai tāꞌaku o te kai. E kai ꞌana a au, e tiaki ꞌiti-ꞌiti mai koiꞌite e ai nō ꞌā tāꞌaku meꞌe haŋa. Ki oti koe ana kai”.
ꞌE rā taŋata ꞌina he māuru-uru ki te tāvini; he aŋa mau ꞌā, paꞌi, o te tāvini.
»Pē ira takoꞌa ꞌā mo kōrua. Ka oti ena te aŋa taꞌatoꞌa kī atu e te ꞌAtua mo aŋa, e manaꞌu kōrua: “A mātou he tāvini. Te meꞌe mau nō o mātou i aŋa he haꞌatura ꞌe he aŋa i te meꞌe kī mai e ia; ꞌo te aha nō ana māuru-uru mai”».
ꞌI te ara oho o Ietū ki Hērutarema i vari ai a te tītaꞌa henua vahi i Karirea mai ⸤Tāmāria⸥.
I tuꞌu era ki te kona e tahi, he haka hāhine e hoꞌe ꞌahuru taŋata māui-ui ꞌi te rēpera, ꞌe mai kōnui
i ohu ai:  —¡E Ietū, e te Maꞌori ē, ka haka ꞌaroha koe i a mātou!
I takeꞌa era e Ietū, he kī:  —Ka oho ka haka takeꞌa i a kōrua ki te ⸤oromatuꞌa⸥.  E oho nō ꞌā tū nuꞌu rēpera era he ora rō ꞌai te rāua māui-ui.
E tahi o rā nuꞌu, i takeꞌa era ko ora ꞌā a ia, he hoki he oho koia ko te haꞌahana-hana i te ꞌAtua hai reꞌo pūai.
He tū-turi ꞌi muꞌa o Ietū, he noi ꞌātā ka puā rō te tira ki ruŋa i te ꞌōꞌone mo māuru-uru. Rā taŋata o Tāmāria.
He kī e Ietū: «E hoꞌe ꞌahuru kope i haka ora e au. ¿Hē ia te tētahi nuꞌu era?
O rā ŋā nuꞌu, ¿he taŋata kē nō nei i hoki mai haꞌamuri ki te ꞌAtua?».
He kī ia e Ietū ki tū taŋata era: «Ka eꞌa koe ki ruŋa ka oho. ꞌI te haka moe ōꞌou i te manaꞌu ꞌi ruŋa i te ꞌAtua i ora ena tuꞌu māui-ui».
He ꞌui e te nuꞌu ⸤fariseo⸥ ki a Ietū:  —¿A hē ka haꞌamata te haka tere iŋa ꞌāpī o te ꞌAtua vānaŋa mai e koe?  He pāhono e Ietū:  —Te tuꞌu iŋa mai o te haka tere iŋa ꞌāpī o te ꞌAtua taꞌe he meꞌe mo takeꞌa e te mata.
E ko kī atu pē nei ē: “ꞌĪ aꞌa” ꞌo “ꞌAi rā”; te haka tere iŋa ꞌāpī o te ꞌAtua nā ko ai era ꞌā ꞌi roto i te māhatu o te taŋata.
He kī ki tāꞌana nuꞌu hāpī:  «Nā e tuꞌu rō te mahana e topa rō te ꞌati taparahi-taꞌata, ꞌe a kōrua e pohe rō mo noho ꞌi muri i te ⸤Poki o te taŋata⸥ ka ai atu mo te mahana nō e tahi. ꞌE, ꞌi rā hora, e ko tano vave kōrua mo noho ꞌi muri i a ia.
Tētahi e kī rō pē nei ē: “ꞌĪ te Poki o te taŋata ꞌī aꞌa ꞌo ꞌai rā”. E uꞌi kōrua ꞌo haka roŋo rō.
Pa he māꞌeha iŋa o te ꞌuira e takeꞌa ena e te taŋata ꞌi te kona taꞌatoꞌa, pē ira ka takeꞌa ena e te nuꞌu te hoki iŋa mai o te Poki o te taŋata.
Ka ai atu pē ira, ꞌi raꞌe te Poki o te taŋata ka ꞌamo ena i te ꞌati ꞌe i te mamae ꞌi roto i tōꞌona māhatu, he taꞌe haŋa e te nuꞌu o te hora nei.
»ꞌE te noho iŋa o te taŋata ꞌi te ŋā mahana era ko hāhine ꞌā mo hoki mai o te Poki o te taŋata, pa he noho iŋa ꞌā o te nuꞌu ꞌi te hora o Nōē.
E kai nō ꞌana, e unu nō ꞌā ꞌe e ⸤hāipo-ipo⸥ nō ꞌana te taŋata i tano rō ai te hora o Nōē mo uru ki roto i te pahī, ꞌe he haꞌamata he hoa te ꞌua ꞌe he mā-mate tahi rō ꞌai.
»Pē ira takoꞌa ꞌā te noho iŋa o te nuꞌu ꞌi te hora o ⸤Rota⸥: e kai ꞌā, e unu ꞌā, e hoꞌo ꞌā, e hoꞌo mai ꞌā, e ꞌoka ꞌā i te kai ꞌe e aŋa ꞌana i te hare.
ꞌE, i eꞌa era a Rota mai ⸤Tōroma⸥, he hoa mai mai te raŋi te ahi ꞌe te azufre , ꞌe he mā-mate tahi rō ꞌai te nuꞌu o ira.
»Pē ira takoꞌa ꞌā ꞌi te mahana ka tuꞌu haka ꞌou mai ena te Poki o te taŋata.
ꞌI rā mahana te kope ꞌi haho o te hare, e uꞌi ꞌo hoki ki roto ki te meꞌe toꞌo mai; ꞌe te kope aŋa ꞌi ꞌuta, e uꞌi ꞌo hoki ki tōꞌona hare.
E manaꞌu ki te meꞌe topa ki te viꞌe ꞌa Rota, hora uꞌi era a tuꞌa.
»ꞌĪ a au he kī atu: te kope hārui i a au ꞌe i tāꞌaku hāpī hai tuaꞌivi mo hāpaꞌo i a ia ꞌo mate ꞌe mo aŋa i tāꞌana meꞌe nō era i haŋa, e ko ai i a ia te ora ꞌāpī ꞌina he hopeꞌa raꞌa vaꞌai e te ꞌAtua. ꞌE, te kope haka rē i tāꞌana meꞌe haŋa mo haꞌatura mai ki a au, he ravaꞌa e ia rā ora.
»ꞌĪ a au he kī haka ꞌou atu: ꞌi rā pō, o te kope e rua ꞌi ruŋa i tū roꞌi ꞌā, e tahi ka toꞌo ena, e tahi ka haka rē ena.
ꞌE o te viꞌe e rua e oro ꞌana i te tariko mo te haraoa mata, e tahi ka toꞌo ena, e tahi ka haka rē ena. [
ꞌE o te taŋata e rua aŋa ꞌi ꞌuta, e tahi ka toꞌo ena, e tahi ka haka rē ena.]»
He ꞌui ia ki a Ietū:  —¿ꞌI hē te meꞌe ena ka topa ena?  He pāhono e Ietū:  —E ꞌite nei e tātou i te kona ai o te meꞌe mate hai taka-taka ꞌi rā kona o te manu kai i te meꞌe mate. Pē ira ka ꞌite takoꞌa ena ko hāhine ꞌā te hoki iŋa mai o te Poki o te taŋata hai topa iŋa o te ŋā meꞌe taꞌatoꞌa nei.
He takeꞌa ia e au i te merahi pūai e tahi e topa ꞌā mai te raŋi e viri tahi rō ꞌana e te raŋi tea-tea. ꞌI ruŋa i tōꞌona pūꞌoko te hānua-nua mea e tahi. Te ꞌāriŋa e ꞌana-ꞌana rō ꞌā pa he raꞌā, ꞌe te vaꞌe pa he ura ahi ꞌā.
E maꞌu rō ꞌana ꞌi tōꞌona rima i te taka parau ꞌiti-ꞌiti e tahi e ha-hata rō ꞌā. He haka topa i tōꞌona vaꞌe mataꞌu a ruŋa i te vaikava ꞌe i te vaꞌe maui a ruŋa i te henua,
ꞌe he ohu pūai. Tōꞌona reꞌo pa he ŋū-ŋuru iŋa ena ꞌā o te reone. I ohu era he pāhono e te pātiri e hitu.
I oti era te pātiri i te vānaŋa, he oho a au mo pāpaꞌi i te rāua meꞌe kī era, ꞌe mai te raŋi te reꞌo e tahi i kī mai ai: «ꞌIna koe ko pāpaꞌi te vānaŋa era; e hāpaꞌo, ꞌina ko haka ꞌite».
Te merahi takeꞌa era e au e māroa rō ꞌā e tahi vaꞌe ꞌi ruŋa i te vaikava ꞌe te rua ꞌi ruŋa i te henua, he maꞌu i tōꞌona rima mataꞌu a te raŋi,
ꞌe hai ꞌīŋoa o te kope era ꞌina he mate ki te hora hopeꞌa aŋa era i te raŋi, i te henua, i te vaikava, ꞌe i te meꞌe taꞌatoꞌa e ai ena, i hōrea ai pē nei ē: «ꞌIna he ꞌAtua e ko tiaki haka ꞌou.
Ka puhi ena, paꞌi, te hitu merahi i tāꞌana koneta, he tano tahi te meꞌe manaꞌu era e ia mo aŋa taꞌe aŋi-aŋi e te taŋata ꞌi muꞌa ꞌā, he meꞌe kī era e ia ki te perofeta, tāvini ōꞌona».
Te reꞌo ŋaroꞌa era e au vānaŋa mai era mai te raŋi he kī haka ꞌou mai: «Ka oho ka toꞌo te taka parau ꞌiti-ꞌiti era e ha-hata rō ꞌā ꞌi te rima o te merahi māroa era ꞌi ruŋa i te henua ꞌe ꞌi ruŋa i te vaikava».
He oho ia a au he kī mo vaꞌai mai. He pāhono mai e rā merahi: «ꞌĪ aꞌa. Ka toꞌo ꞌe ꞌai ka kai rō. Ka kai ena, he ŋaroꞌa e koe he nene nō pa he meri, ꞌe ka horo ena, he ŋaroꞌa e koe e maŋeo rō ꞌā».
He toꞌo ia e au i rā parau mai te rima o tū merahi era he kai. He ŋaroꞌa e au e nene mau rō ꞌā pa he meri, ꞌe, i horo era, he maŋeo a au.
I oho era he kī mai e te kope e tahi: «E oho haka ꞌou koe e haka ꞌite i te roŋo o te ꞌAtua, roŋo haka ꞌite atu e ia o ruŋa i te meꞌe ka topa ena ki te nuꞌu o te meꞌe rahi nō atu hau, henua, ꞌe ꞌarero, ꞌe ki te rāua ꞌariki».
Pa he ŋā poki haŋa rahi kōrua o te ꞌAtua, e tuꞌu kōrua pē ia.
E haka rē mo te haŋa e haka tika atu, pa he meꞌe aŋa e Ietū hora vaꞌai era i a ia ki te mate mo tātou. ꞌE tōꞌona mate era, mo te ꞌAtua, pa he tūtia ꞌeo.
E ai te kōrua noho iŋa noho iŋa tano o te nuꞌu haꞌataꞌa e te ꞌAtua māꞌana. ꞌIna kōrua ko moe i te viꞌe ꞌe i te taŋata taꞌe he kenu ꞌe he viꞌe o kōrua, ꞌina kōrua ko aŋa i te tētahi haka ꞌou atu meꞌe taꞌe tano tuꞌu pē ira ꞌe, takoꞌa, ꞌina ko nou-nou. E hāpaꞌo te kōrua noho iŋa, ꞌo manaꞌu tāꞌue te nuꞌu pē nei ē: e aŋa rō ꞌana kōrua i te ŋā meꞌe nei.
ꞌIna kōrua ko vānaŋa i te meꞌe hano-hano, ꞌina ko kī i te vānaŋa maꞌa-maꞌa ꞌe i te vānaŋa ꞌi-ꞌino. Te meꞌe o kōrua mo aŋa he haꞌahana-hana i te ꞌAtua.
E ꞌite kōrua: te kope aŋa i te meꞌe taꞌe tano pohe e te hakari, te kope aŋa i te meꞌe hano-hano, ꞌe te kope haka rē i a ia ki te nou-nou, e ko oꞌo ki roto o te nūnaꞌa taŋata haka tere e Ietū ꞌe e te ꞌAtua. Te nou-nou, paꞌi, e tuꞌu rō ꞌā pa he meꞌe ena: e haꞌamuri ꞌana kōrua ki te ꞌītoro, ꞌe rā ꞌītoro he taoꞌa.
E uꞌi kōrua ꞌo haka roŋo ki te reo-reo ana kī atu: te nuꞌu aŋa i te ŋā meꞌe ena ꞌina he hape. Te ꞌAtua e ko taꞌe haka ūtuꞌa i te nuꞌu taꞌe haꞌatura ki a ia aŋa i te ŋā meꞌe nei.
ꞌO ira, e uꞌi ꞌo aŋa takoꞌa rō kōrua i te meꞌe taꞌe tano aŋa e tū nuꞌu era.
ꞌI muꞌa ꞌā e noho era kōrua ꞌi roto i te pōhāhā. ꞌE hora nei, ꞌi te ai o kōrua ꞌa Ietū Kiritō, ꞌi roto i te māꞌeha kōrua. ꞌO ira, e haka tere kōrua pa he nuꞌu noho ꞌi roto i te māꞌeha.
ꞌE te meꞌe poreko mai te nuꞌu noho ꞌi roto i te māꞌeha he meꞌe riva-riva, tī-tika ꞌe parautiꞌa.
Te auraꞌa: e ꞌite kōrua he aha te meꞌe mo koa o te tātou Pūꞌoko Haka Tere ko Ietū Kiritō, ꞌe ꞌai ka aŋa rō.
ꞌIna ko aŋa i te meꞌe taꞌe hauhaꞌa aŋa e te nuꞌu noho o roto i te pōhāhā. Te meꞌe o kōrua mo aŋa he hāꞌūꞌū ki a rāua mo aŋi-aŋi pē nei ē: te meꞌe aŋa o rāua meꞌe taꞌe tano.
Te meꞌe aŋa e te nuꞌu era e naꞌa rō ꞌā ꞌo takeꞌa e te taŋata he meꞌe haꞌamā ꞌātā mo vānaŋa o ruŋa.
ꞌE mo haka māꞌeha e te mōrī i te ŋā meꞌe nei, he takeꞌa e te taꞌatoꞌa i te rake-rake o nei ŋā meꞌe.
O te mōrī, paꞌi, te haka takeꞌa i te huru parautiꞌa o te meꞌe. Pa he meꞌe kī ꞌi ruŋa i te ⸤Pāpaꞌi Moꞌa⸥:  «Ka ꞌara koe, e haꞌuru mai ena;  ka eꞌa mai roto i te nuꞌu mate,  ꞌe mā Ietū Kiritō e haka māꞌeha atu i a koe».
ꞌO ira, e uꞌi te kōrua noho iŋa. ꞌIna ko ai pa he noho iŋa o te nuꞌu taꞌe ꞌite mo haka topa i te manaꞌu.
Mo ai o te meꞌe riva-riva mo aŋa e kōrua, e aŋa; hora nei, paꞌi, nuꞌu rahi te nuꞌu aŋa i te meꞌe taꞌe tano.
ꞌIna kōrua ko aŋa i te meꞌe ꞌina kai manaꞌu riva-riva hia; e noho e haka topa he aha te meꞌe haŋa mau o te ꞌAtua.
ꞌIna ko unu ka taꞌero rō, ꞌo taꞌe tano te kōrua noho iŋa; e haka rē mo te ⸤Vārua Maitai⸥ e vaꞌai atu i tōꞌona pūai ꞌe e haka tere atu i a kōrua.
Pē ira he hīmene kōrua i te vānaŋa o te ꞌAtua aŋa mo hīmene, i te hīmene kati-kati mo te ꞌAtua, ꞌe i te meꞌe haka hīmene e te Vārua Maitai koia ko haꞌahana-hana hai māhatu ki te ꞌAtua.
ꞌO te ai o kōrua ꞌa Ietū Kiritō, Pūꞌoko Haka Tere o tātou, e māuru-uru e oho ki te ꞌAtua Matuꞌa mo te meꞌe taꞌatoꞌa.
E te taina, e moꞌa kōrua ꞌi roto i a kōrua ꞌana, ki takeꞌa ai e moꞌa rō ꞌana kōrua i a Ietū Kiritō.
Pa he haka rē iŋa o te viꞌe mo haka tere i a ia e Ietū, pē ira takoꞌa ana haka rē i a ia mo haka tere e tāꞌana kenu.
Te kenu, paꞌi, he pūꞌoko o te viꞌe, pē Ietū he pūꞌoko o te nūnaꞌa taŋata ⸤haka moe i te manaꞌu⸥ ꞌi ruŋa i a ia, hakari ōꞌona. A Ietū takoꞌa he kope haka eꞌa i a rāua mai roto i te ūtuꞌa o te hara ꞌe vaꞌai i te ora ꞌāpī ꞌina he hopeꞌa raꞌa.
Pa he haka rē iŋa o tātou o te nuꞌu haka moe i te manaꞌu ꞌi ruŋa i a Ietū mo haka tere mai e ia, pē ira takoꞌa ꞌana te ŋā viꞌe ana haka rē i a rāua mo haka tere e te rāua kenu ꞌi te meꞌe taꞌatoꞌa.
E te kenu, e haŋa ki te kōrua ŋā viꞌe, pa he haŋa iŋa ena ꞌā o Ietū ki a tātou, ki te nuꞌu taꞌatoꞌa haka moe i te manaꞌu ꞌi ruŋa i a ia, haka takeꞌa hai vaꞌai iŋa era i a ia ki te mate mo tātou.
I aŋa ai a Ietū i te meꞌe nei mo haka riro i a tātou i te nuꞌu taꞌatoꞌa haka moe i te manaꞌu ꞌi ruŋa i a ia he nuꞌu ꞌina e tahi hape ki te mata o te ꞌAtua hai ⸤papatito⸥ ꞌe hai vānaŋa era ꞌāꞌana,
mo riro tahi o tātou pa he viꞌe hāipo-ipo nehe-nehe māꞌana, ꞌina e tahi meꞌe taꞌe tano ꞌe ꞌina e tahi hape ꞌi te hora ka toꞌo ena i a tātou mo noho ꞌi muri i a ia.
Pē ira a kōrua te kenu ana haŋa ki te kōrua viꞌe, pa he haŋa iŋa mau ena ꞌā ki te kōrua hakari. Te kope haŋa ki tāꞌana viꞌe e haŋa ꞌā ki a ia mau ꞌā.
ꞌIna, paꞌi, e tahi taŋata taꞌe haŋa ki tōꞌona hakari. Te meꞌe aŋa he hāŋai ꞌe he hāpaꞌo, pa he hāpaꞌo iŋa o Ietū Kiritō i a tātou i te nūnaꞌa taŋata haka moe i te manaꞌu ꞌi ruŋa i a ia.
A tātou taꞌatoꞌa, paꞌi, he hakari ōꞌona; e tahi e tahi o tātou he kona o rā hakari.
E kī rō ꞌana, paꞌi, ꞌi ruŋa i te Pāpaꞌi Moꞌa pē nei ē: «Te taŋata e hāipo-ipo ena, he haka rē i tōꞌona matuꞌa tane ꞌe i tōꞌona matuꞌa vahine mo noho ꞌi muri i tāꞌana viꞌe ꞌe ararua he riro he hakari mau nō e tahi».
Hai ŋā vānaŋa nei e takeꞌa ena i te nui-nui o te parautiꞌa taꞌe haka ꞌite mai era e te ꞌAtua ꞌi muꞌa ꞌā pē nei ē: a Ietū ꞌe te nūnaꞌa taŋata haka moe i te manaꞌu ꞌi ruŋa i a ia e tahi mau nō.
ꞌE mo kōrua takoꞌa te vānaŋa nei: e haŋa te kenu ki tāꞌana viꞌe, pa he haŋa iŋa mau era ꞌā ōꞌona ki a ia, ꞌe te viꞌe, e ꞌite mo moꞌa i tāꞌana kenu.
I oti era te kī i te ŋā meꞌe nei, he eꞌa he oho a Ietū mai Karirea ꞌe he tuꞌu ki te kona o Hūrea o te rua pāꞌiŋa o te rio era ko Horotana, pāꞌiŋa mai ira e eꞌa era te raꞌā.
Nuꞌu rahi te nuꞌu i vari ꞌi muri, ꞌe ꞌi ira i haka ora ai e Ietū i te māui-ui o te nuꞌu.
Tētahi nuꞌu ⸤fariseo⸥ he haka hāhine ki a Ietū, he haka ꞌatu koiꞌite e kī rō i te meꞌe taꞌe tano ki te rāua haka tere iŋa, he ꞌui:  —¿E haꞌatiꞌa rō ꞌana mo haꞌataꞌa o te kenu mai tāꞌana viꞌe ⸤hāipo-ipo⸥ ꞌo te meꞌe nō era he meꞌe?
He pāhono e Ietū:  —¿Kai taiꞌo ꞌō a kōrua ꞌi te kona hāꞌaki ꞌi ruŋa i te ⸤Pāpaꞌi Moꞌa⸥ pē nei ē: te Kope aŋa era i a rāua ꞌi te haꞌamata iŋa o te ao «he tane ꞌe he vahine i aŋa ai»,
ꞌe te kona hāꞌaki takoꞌa: «ꞌO ira te taŋata ka haka rē ena i tōꞌona matuꞌa tane ꞌe matuꞌa vahine mo hāipo-ipo ki tāꞌana viꞌe ꞌe he riro rō ꞌai e tahi nō hakari»?
E ko ai haka ꞌou hoko rua, e tahi mau nō a rāua. ꞌO ira, ꞌina ko haꞌataꞌa te taŋata i te meꞌe haka piri e te ꞌAtua.
He ꞌui haka ꞌou e tū nuꞌu fariseo era:  —¿He aha ia te ⸤haka tere iŋa ꞌa Mōtē⸥ e haꞌatiꞌa ena i te kenu mo haꞌataꞌa mai tāꞌana viꞌe hāipo-ipo e vaꞌai e te kenu i te parau haꞌataꞌa ki rā viꞌe?
He kī e Ietū:  —He pūꞌoko hio-hio o kōrua i haka rē ai e Mōtē mo haꞌataꞌa mai te kōrua viꞌe hāipo-ipo; ꞌe taꞌe pē ira ꞌi te haꞌamata iŋa o te ao.
ꞌĪ a au he kī atu: te kope haꞌataꞌa mai tāꞌana viꞌe, ka ai atu kai taiꞌata hia rā viꞌe, ꞌe he hāipo-ipo ki te rua, e taiꞌata ꞌā rā kope.
He kī ia e tāꞌana nuꞌu hāpī:  —Mo ai ꞌina he haꞌatiꞌa i te taŋata ꞌe i te viꞌe hāipo-ipo mo haꞌataꞌa, ꞌata hau rō atu ia ꞌi te tano mo taꞌe hāipo-ipo.
He pāhono e Ietū:  —Taꞌe taꞌatoꞌa nuꞌu ꞌite pē hē te maꞌu iŋa o te meꞌe he taꞌe hāipo-ipo, te auraꞌa, he noho iŋa ꞌina he piri tane; te nuꞌu ꞌite mo maꞌu i te meꞌe nei he nuꞌu hāꞌūꞌū e te ꞌAtua.
Rauhuru te tumu o te meꞌe ena he noho ꞌina he piri tane: mo te tētahi he meꞌe poreko, mo te tētahi atu ko pātehe ꞌana, ꞌe mo te tētahi haka ꞌou atu he haŋa mo tāvini ki te ꞌAtua ꞌe mo haka ꞌite o ruŋa i te haka tere iŋa ꞌāpī ꞌāꞌana e tahi mau nō manaꞌu. Te kope ꞌite mo maꞌu i te noho iŋa nei, e maꞌu.
I oho era he maꞌu e te nuꞌu i te ŋā poki ki a Ietū mo haka puā hai rima ꞌe mo pure mo rā ŋā poki. I takeꞌa era e tāꞌana nuꞌu hāpī, he ture ki rā nuꞌu.
He kī ia e Ietū: «E haka rē kōrua i te ŋā poki mo oho mai ki a au. Te ⸤haka tere iŋa ꞌāpī o te ꞌAtua⸥, paꞌi, mo te nuꞌu pa he ŋā poki».
He haka puā e Ietū i tōꞌona rima ki ruŋa i tū ŋā poki era he haꞌamaitai, ꞌe he eꞌa he oho mai ira.
He oho te repa e tahi he uꞌi i a Ietū, ꞌe he ꞌui:  —E te Maꞌori, ¿he aha tāꞌaku meꞌe riva-riva mo aŋa mo ravaꞌa e au i te ora ꞌāpī ꞌina he hopeꞌa raꞌa vaꞌai e te ꞌAtua?
He pāhono e Ietū:  —¿He aha rā koe e ꞌui mai ena o ruŋa i te meꞌe he riva-riva? Te kope riva e tahi mau nō: he ꞌAtua. ꞌE mo haŋa ōꞌou mo ravaꞌa i te ora ꞌāpī ꞌina he hopeꞌa raꞌa vaꞌai e te ꞌAtua, e haꞌatura tāꞌana roŋo.
—¿Ko roŋo hē? —i ꞌui ai e rā kope.  He kī e Ietū:  —ꞌIna ko mate te taŋata i a koe, ꞌina ko taiꞌata, ꞌina ko toke, ꞌina ko reo-reo mo ꞌati o te rua,
e moꞌa tuꞌu matuꞌa tane ꞌe matuꞌa vahine, ꞌe e haŋa koe ki te rua pa he haŋa iŋa ena ꞌā ōꞌou ki a koe mau ꞌā.
—Te meꞌe taꞌatoꞌa ena ko haka tano tahi ꞌana e au —i kī ai e rā kope—. ¿He aha tāꞌaku meꞌe toe mo aŋa?
He pāhono e Ietū:  —Mo haŋa ōꞌou mo riro he taŋata ꞌina e tahi hape, ka oho ka hoꞌo tahi tuꞌu hauhaꞌa ꞌe ꞌai ka vaꞌai rō te moni mo te nuꞌu veve. Pē ira he ai tuꞌu hauhaꞌa ꞌi te raŋi. ꞌE ꞌai koe ka oho iho mai ꞌi muri i a au mo taŋata hāpī ꞌāꞌaku.
I ŋaroꞌa era e rā repa i tū vānaŋa era, he māui-ui rō atu ꞌai te māhatu, ꞌe i haka kiva-kiva i eꞌa i oho ai ꞌi te rahi o tōꞌona hauhaꞌa.
He meꞌe ia e Ietū ki tāꞌana nuꞌu hāpī:  —ꞌĪ a au he kī atu: aŋa riꞌa-riꞌa te taŋata ꞌono mo oꞌo ki roto i te haka tere iŋa ꞌāpī o te ꞌAtua.
ꞌE he kī haka ꞌou atu a au: i hau rō atu ꞌi te aŋarahi mo te taŋata ꞌono mo haka rē i a ia mo haka tere e te ꞌAtua, ki te oꞌo o te kameio a roto i te mata o te ivi.
I ŋaroꞌa era, he ꞌata māere rō atu ꞌai tāꞌana nuꞌu hāpī, ꞌe he ꞌui:  —Mo ai pē ira, ¿ko ai ia te meꞌe mo eꞌa mai roto i te ūtuꞌa o te hara ꞌe mo ravaꞌa i te ora ꞌāpī ꞌina he hopeꞌa raꞌa vaꞌai e te ꞌAtua?
He uꞌi riva-riva e Ietū ꞌe he pāhono:  —E ko ravaꞌa, ki te hora hopeꞌa, e te kope e tahi mo haka eꞌa i a ia mau ꞌā mai roto i te ūtuꞌa o te hara. Mo te ꞌAtua mau nō e haka eꞌa. ꞌIna, paꞌi, e tahi meꞌe mo taꞌe ravaꞌa e ia mo aŋa.
He kī ia e Pētero:  —A mātou ko haka rē tahi ꞌana i te mātou meꞌe mo nuꞌu hāpī ꞌāꞌau. ¿He aha ia te mātou meꞌe mo ravaꞌa?
He pāhono e Ietū:  —ꞌĪ a au he kī atu: ꞌi te hora haka ꞌāpī i te meꞌe taꞌatoꞌa ꞌe noho o te ⸤Poki o te taŋata⸥ ꞌi ruŋa i te pepe ꞌariki o te ꞌAtua, a kōrua, te nuꞌu oho mai ꞌi muri i a au, he noho takoꞌa ꞌi ruŋa i te pepe ꞌariki e hoꞌe ꞌahuru mā piti mo ture i te ŋā hoꞌe ꞌahuru mā piti mata o te itaraera.
ꞌE te nuꞌu taꞌatoꞌa haka rē hai au i te rāua hare, i te rāua taina tane, taina vahine, i te rāua matuꞌa tane, matuꞌa vahine, i te rāua ŋā poki, ꞌe i te rāua henua, he vaꞌai e te ꞌAtua e tahi hānere haka ꞌou o te meꞌe, ꞌe i te ora ꞌāpī ꞌina he hopeꞌa raꞌa.
ꞌĪ a au he kī atu: meꞌe rahi nuꞌu ko rāua te raꞌe ꞌi te hora nei, pe muꞌa ka oho ena ko rāua te hopeꞌa; ꞌe meꞌe rahi nuꞌu ko rāua te hopeꞌa ꞌi te hora nei, pe muꞌa ka oho ena ko rāua te raꞌe.
I oti era te kī i te meꞌe nei, he eꞌa a Ietū ananake ko tāꞌana nuꞌu hāpī he oho ki te rua pāꞌiŋa o te vai era te ꞌīŋoa ko Tererone. ꞌI ira e tahi kona e rahi rō ꞌana te tumu ꞌōrivo ꞌe he oho a kuā Ietū ki rā kona.
A Hura, kope hoꞌo era i a Ietū, ko ꞌite ꞌana i rā kona; i rahi rō, paꞌi, te mahana i taka-taka ꞌi ira ananake ko kuā Ietū.
He tuꞌu ia a Hura e uŋa rō ꞌana ꞌi muri i a ia i te nūnaꞌa vaꞌehau rōmano ꞌe i te tētahi ꞌauario o te ⸤Kona Haꞌamuri ꞌAtua⸥ uŋa e te nuꞌu ⸤oromatuꞌa ra-rahi⸥ ꞌe e te fariseo. Te nuꞌu nei e maꞌu-maꞌu rō ꞌana i te hoe ꞌe i te tētahi atu meꞌe mo moto koia ko hakariꞌi ꞌe ko rama.
ꞌI te ꞌite o Ietū i te meꞌe ka topa era ki a ia, i takeꞌa era i rā nuꞌu he haka hāhine he ꞌui:  —¿Ki a ai rā kōrua e kimi ena?
He pāhono e rā nuꞌu:  —Ki a Ietū era o Nātāreta.  He kī e Ietū:  —Ko au nā kope.  ꞌI muri i rā nuꞌu e māroa rō ꞌā a Hura, hoꞌo era i a Ietū.
I kī era e Ietū: «Ko au nā kope», he neke tahi a tuꞌa ꞌe he hī-hiŋa rō atu ꞌai.
He ꞌui haka ꞌou e Ietū:  —¿Ki a ai rā kōrua e kimi ena?  He kī haka ꞌou e rā nuꞌu:  —Ki a Ietū era o Nātāreta.
He pāhono haka ꞌou e Ietū:  —Ko kī atu ꞌana a au ko au nā kope. ꞌE mo ai o kōrua ki a au e kimi mai ena, ka haka rē te nuꞌu nei ki oho.
Te meꞌe nei i topa ai mo haka tano o te meꞌe kī e Ietū: «E Koro, te nuꞌu vaꞌai mai era e koe, ꞌina a rāua kai haꞌataꞌa mai muri i a koe».
A Pētero e maꞌu rō ꞌana e tahi hoe. He toꞌo mai he paꞌo i te tariŋa mataꞌu o te kope e tahi te ꞌīŋoa ko Marko, he tāvini o te oromatuꞌa hopeꞌa o te ra-rahi.
He kī e Ietū ki a Pētero:  —Ka haka hoki koe i te hoe ena ki tōꞌona kona. Mo vaꞌai mai e te Matuꞌa i te ꞌati nei mo ꞌamo, ki taꞌa kī, ¿ꞌina a au ko ꞌamo?
Te vaꞌehau ananake ko tōꞌona kape ꞌe te ꞌauario ⸤hūrio⸥ o te Kona Haꞌamuri ꞌAtua he ꞌa-ꞌaru he here-here i a Ietū.
ꞌI raꞌe i maꞌu ai ki te hare o ꞌĀnā, huŋavai o Kaifā. A Kaifā he oromatuꞌa hopeꞌa o te ra-rahi o rā matahiti.
Te Kaifā nei ko te Kaifā kī era ki te hūrio ra-rahi i hau rō atu ꞌi te tano mo mate o te taŋata e tahi ki te mate o te taꞌatoꞌa.
A Pētero ararua ko te kope hāpī haka ꞌou e tahi ꞌi tuꞌa ꞌā o Ietū i oho ai. Tū rua kope era e māhani rō ꞌana ki te oromatuꞌa hopeꞌa o te ra-rahi, pē ira i oꞌo ai ꞌi muri i a Ietū ki rā hare,
ꞌe ko Pētero i noho ꞌi te ara. He eꞌa rā kope māhani era ki rā oromatuꞌa he vānaŋa ki te viꞌe hāpaꞌo ꞌōpani, ꞌe he haka uru i a Pētero.
He ꞌui e rā viꞌe ki a Pētero:  —¿Taꞌe ꞌō koe takoꞌa o roto o te nuꞌu hāpī e te taŋata era?  He pāhono e Pētero:  —Ē, taꞌe a au o roto.
ꞌI te takeꞌo, te nuꞌu tāvini o rā hare ꞌe te ꞌauario o te Kona Haꞌamuri ꞌAtua ko haka hū ꞌana i te ahi ꞌi haho mo haka mahana o rāua. A Pētero ꞌi muri i rā nuꞌu takoꞌa e haka mahana ꞌā i a ia.
He haꞌamata ia te oromatuꞌa hopeꞌa o te ra-rahi he haka ꞌui-ꞌui ki a Ietū o ruŋa i tāꞌana nuꞌu ꞌe o ruŋa o tāꞌana meꞌe hāpī.
He kī e Ietū:  —I vānaŋa ai a au ꞌi muꞌa o te nuꞌu taꞌatoꞌa: he hāpī tāꞌaku aŋa ꞌi roto i te ⸤hare pure hūrio⸥ ꞌe ꞌi te Kona Haꞌamuri ꞌAtua, he kona ꞌi ira e taka-taka ena te hūrio taꞌatoꞌa. ꞌIna e tahi ꞌāꞌaku vānaŋa i taꞌe kī ꞌi muꞌa o te taŋata.
¿He aha koe e ꞌui mai ena ki a au? Ka haka ꞌui ki te nuꞌu haka roŋo mai era; mo rāua e kī atu he aha tāꞌaku meꞌe i vānaŋa.
I kī era a Ietū i te meꞌe nei, he toꞌo mai e te ꞌauario e tahi he haka eke hai rima ki te ꞌāriŋa koia ko kī:  —¿Pē nā mau koe ana pāhono ki te oromatuꞌa hopeꞌa o te ra-rahi?
He pāhono e Ietū:  —Mo ai ko kī ꞌana a au i te meꞌe taꞌe tano, ka kī mai he aha rā meꞌe. ꞌE mo ai e tano rō ꞌā tāꞌaku meꞌe kī atu, ¿he aha ia koe i puꞌa mai ai?
He toꞌo mai ia e ꞌĀnā, he haka maꞌu i a Ietū e here-here rō ꞌā ki a Kaifā, he oromatuꞌa hopeꞌa o te ra-rahi.
ꞌĪ ia a Pētero ꞌi tū kona era ꞌā e haka mahana ꞌana ki te ahi. He ꞌui e te nuꞌu o rā kona:  —¿Taꞌe ꞌō he kope hāpī takoꞌa koe o tū taŋata era?  He kī e Pētero:  —Ē, taꞌe ko au.
I hini ꞌiti era he ꞌui ki a Pētero e te tāvini e tahi o te oromatuꞌa hopeꞌa o te ra-rahi, huaꞌai o te taŋata paꞌo era e Pētero i te tariŋa:  —¿Taꞌe ꞌō ko takeꞌa ꞌana koe e au ꞌi muri i a ia ꞌi tū kona era e rahi rō ꞌā te tumu ꞌōrivo?
Taꞌe ko ia rā meꞌe i kī haka ꞌou ai e Pētero. ꞌE ꞌi rā hora mau ꞌā i ꞌoꞌoa ai te moa.
He maꞌu ia i a Ietū mai te hare o Kaifā ki te hare o Pirato, he suerekao rōmano. I tuꞌu era ko hāhine ꞌana mo ꞌōtea. Te nuꞌu hūrio, ꞌo hape ki te rāua haka tere iŋa o ruŋa i te haka maꞌitaki ꞌe ꞌo taꞌe tano mo kai i te kai o te Pakate, kai uru ki roto.
ꞌO ira a Pirato i eꞌa i vānaŋa ai ꞌi haho ki rā nuꞌu. He ꞌui:  —¿He aha te hape o te taŋata nei?
He pāhono e rā nuꞌu:  —ꞌĀhani a ia taꞌe he taŋata taparahi-taꞌata, e ko maꞌu mai e mātou ki a koe.
He kī e Pirato:  —Ka maꞌu e kōrua, ꞌai ka ture rō hai haka tere iŋa mau ena ꞌā o kōrua.  He pāhono e te nuꞌu ra-rahi hūrio:  —A mātou te hūrio ꞌina he parau mo tiŋaꞌi mo haka mate i te taŋata.
Te meꞌe nei i topa ai ki tano ai te meꞌe kī e Ietū pē hē a ia ka mate era.
He uru ia a Pirato ki roto i te hare, he kī ki te vaꞌehau mo maꞌu i a Ietū ki muꞌa i a ia, ꞌe he ꞌui:  —¿He ꞌAriki koe o te hūrio?
He pāhono e Ietū:  —Te meꞌe ena ꞌāꞌau e ꞌui mai ena, ¿he manaꞌu ōꞌou, ꞌo he manaꞌu o te rua?
He pāhono e Pirato:  —Taꞌe a au he hūrio ki manaꞌu ai i te meꞌe tuꞌu pē nei. O tuꞌu hau mau ena ꞌā koia ko te kōrua oromatuꞌa ra-rahi i maꞌu mai i a koe ki muꞌa i a au mo ture atu. ¿He aha taꞌa meꞌe i aŋa?
He pāhono e Ietū:  —Tōꞌoku haka tere iŋa taꞌe o te ao nei. ꞌĀhani o te ao nei, ko ai ꞌana tāꞌaku taŋata mo moto ki te ŋā hūrio ra-rahi ena mōꞌoku, ꞌo topa a au ꞌi te rāua rima. Tōꞌoku haka tere iŋa, e kī atu ena, taꞌe o te ao nei.
He ꞌui ia e Pirato:  —¿Ka kī ꞌō he ꞌariki mau ꞌā a koe?  He pāhono e Ietū:  —Nā e koe ko kī ꞌā: he ꞌariki au. I oho mai ai ꞌe i poreko ai a au ꞌi te ao nei mo haka ꞌite i te parautiꞌa. Te nuꞌu taꞌatoꞌa o te parautiꞌa he haka roŋo mai.
He ꞌui e Pirato:  —¿He aha te meꞌe he parautiꞌa? I oti era te ꞌui i te meꞌe nei, he eꞌa haka ꞌou a Pirato he vānaŋa ki te hūrio, he kī:  —Kai ravaꞌa e au e tahi hape o te taŋata nei mo haka ūtuꞌa i a ia.
ꞌE, nā e ai rō ꞌā te haka tere iŋa o kōrua: he haka eꞌa i te taŋata puru e tahi ꞌi te ⸤ŋoŋoro o te Pakate⸥. ¿E haŋa rō ꞌā kōrua mo haka eꞌa atu ōꞌoku i te ꞌAriki nei o kōrua o te hūrio?
He ohu atu e te taꞌatoꞌa:  —¡Ko Varavā te meꞌe mo haka eꞌa mai, taꞌe ko ia!  A Varavā he taŋata taparahi-taꞌata e tahi.
A au a Pauro, ⸤ꞌāpōtoro⸥ ꞌa Ietū Kiritō hai haŋa o te ꞌAtua, ꞌe te tātou taina nei ko Timoteo he ꞌaroha atu ki a kōrua ki te nūnaꞌa taŋata ⸤haka moe i te manaꞌu⸥ ꞌi ruŋa i a Ietū o Kōrinto, ꞌe ki te tētahi atu taina o te ŋā kona taꞌatoꞌa ena o Ākāia.
Ka ai ꞌi ruŋa i a kōrua te riva rahi ꞌe te haumārū o te ꞌAtua, Matuꞌa o tātou, ꞌe o Ietū Kiritō, Pūꞌoko Haka Tere o tātou.
Ki haꞌahana-hana tātou ki te ꞌAtua, Matuꞌa o te tātou Pūꞌoko Haka Tere ko Ietū Kiritō. A ia he Matuꞌa haka ꞌaroha i a tātou, ꞌe he ꞌAtua haka koa ꞌe haka pūai mai.
ꞌI roto i te tātou ꞌati taꞌatoꞌa he haka koa ꞌe he haka pūai nō mai te aŋa e ia, mo ꞌite takoꞌa o tātou mo haka koa ꞌe mo haka pūai i te nuꞌu e ai rō ꞌana te rāua ꞌati hai hāꞌūꞌū vaꞌai mau mai era ꞌā e ia.
Pa he rahi ena ꞌā, paꞌi, o te ꞌati ꞌamo e tātou ꞌo te ai o tātou o te ⸤Kiritō⸥, pē ira takoꞌa ꞌā te rahi o te haka koa ꞌe o te haka pūai mai e te ꞌAtua ꞌo te ai o tātou o te Kiritō.
Hora ena o mātou o te ꞌāpōtoro e ꞌamo ena i te ꞌati, he meꞌe mo te kōrua riva-riva, ꞌe, takoꞌa, mo ravaꞌa e kōrua i te ora ꞌāpī ꞌina he hopeꞌa raꞌa. ꞌE, hora ena o te ꞌAtua e haka koa e haka pūai mai ena i a mātou, he meꞌe mo kōrua takoꞌa. Pē ira mātou e ꞌite nei mo haka koa ꞌe mo haka pūai atu i a kōrua, mo haꞌaoromaꞌi o kōrua hai pūai i te ꞌati ꞌamo e tātou ꞌo te ai o tātou o te Kiritō.
ꞌE, ko ꞌite riva-riva ꞌana e mātou: pa he ꞌamo iŋa takoꞌa ena ꞌā o kōrua i te ꞌati, ka haka koa ꞌe ka haka pūai takoꞌa atu ena i a kōrua e te ꞌAtua.
E te taina, e haŋa rō ꞌā a mātou mo ꞌite o kōrua i te rahi o te ꞌati topa mai ki a mātou ꞌi ꞌĀtia. He ꞌati taparahi-taꞌata e tahi, ꞌati ena mo taꞌe haꞌaoromaꞌi, ꞌe ꞌātā i manaꞌu rō e mātou he mā-mate a mātou.
I tuꞌu mau rō pa he meꞌe ena ē: he mā-mate mau ꞌā a mātou ꞌi ira. I topa mai ai te meꞌe nei mo ꞌite o mātou: ꞌi ruŋa i te ꞌAtua mau nō, kope haka ora i te taŋata mai te mate, ana haka moe mātou i te manaꞌu, ꞌe taꞌe ꞌō ꞌi ruŋa i a mātou mau ꞌā.
ꞌE te ꞌAtua i haka eꞌa rō i a mātou mai rā ꞌati, ꞌe ko ꞌite ꞌā e mātou pē ira ka aŋa ka oho ena. ꞌĒ-ē, ko ꞌite riva-riva ꞌana e mātou pē ira ka aŋa ka oho mai ena.
Te meꞌe haŋa he hāꞌūꞌū he pure mai o kōrua mo te mātou aŋa. ꞌE mo rahi o te nuꞌu pure mo mātou, he rahi takoꞌa ia te nuꞌu māuru-uru ki te ꞌAtua o tōꞌona haꞌamaitai mai i a mātou.
E te taina, e koa nei a mātou ꞌi te meꞌe era e haka ꞌite rō mai ꞌana e te mātou māhatu pē nei ē: te noho iŋa o mātou ꞌi roto i a kōrua ꞌe ꞌi roto i te taŋata taꞌatoꞌa hai moꞌa ꞌe hai parautiꞌa o te ꞌAtua. A mātou e haka tere nei hai haka moe i te manaꞌu ꞌi ruŋa i te riva rahi o te ꞌAtua, ꞌe taꞌe ꞌō hai mārama-rama o te taŋata.
ꞌE te meꞌe pāpaꞌi atu e mātou taꞌe he meꞌe mo taꞌe aŋi-aŋi e kōrua ana taiꞌo, he meꞌe mo aŋi-aŋi. Te meꞌe haŋa he aŋi-aŋi riva-riva e kōrua
i te mātou māhatu ꞌe i te mātou meꞌe aŋa, ki koa ai kōrua mo mātou, ꞌe pē ira takoꞌa ꞌana a mātou mo kōrua ꞌi te hora o te hoki iŋa mai o te tātou Pūꞌoko Haka Tere ko Ietū.
ꞌE he ꞌite ōꞌoku e koa rō ꞌana a kōrua mo mātou, i topa mai ai te manaꞌu mo hipa atu mo uꞌi i a kōrua ꞌi tōꞌoku ara ki Mātērōnia ꞌe, takoꞌa, ꞌi tōꞌoku hoki iŋa mai; pē ira e rua tātou koa iŋa. ꞌE ꞌi tōꞌoku hoki iŋa mai takoꞌa, e tano nō kōrua mo hāꞌūꞌū mai hai rāveꞌa mo tōꞌoku ara ki Hūrea, ana haŋa kōrua.
—
ꞌI te taꞌe oho atu ōꞌoku, kai haŋa a au mo manaꞌu o kōrua pē nei ē: a au he taŋata huri tahaŋa o te manaꞌu, ꞌo he taŋata kī, pa he nuꞌu o te ao nei, «ꞌē-ē», ꞌe te parautiꞌa o te rāua manaꞌu «ꞌina».
Te ꞌAtua he kope aŋa i tāꞌana meꞌe kī ꞌe he mataꞌite pē nei ē: a mātou takoꞌa. Mo kī atu o mātou «ꞌē-ē», ꞌē-ē mau ꞌā; ꞌe mo kī atu «ꞌina», ꞌina mau ꞌā.
A Ietū Kiritō, Poki era o te ꞌAtua, haka ꞌite atu era e au, e Tira ꞌe e Timoteo, kope taꞌe kī «ꞌē-ē» mo ꞌina, ꞌe «ꞌina» mo ꞌē-ē. A ia he ꞌē-ē mau ꞌā o te ꞌAtua;
hai ia, paꞌi, e haka tano tahi ena e te ꞌAtua i tāꞌana meꞌe hōrea. ꞌO ira, ꞌi te hora haꞌahana-hana o tātou ki te ꞌAtua e kī nei: «⸤ꞌĀmene⸥».
ꞌĀꞌana, paꞌi, te haka pūai i te tātou haka moe iŋa i te manaꞌu ꞌi ruŋa i te Kiritō, ꞌe te haꞌataꞌa i a tātou māꞌana.
Te ꞌAtua ko vaꞌai mai ꞌana i te ⸤Vārua Maitai⸥ pa he tāpaꞌo haka ꞌite mai: a tātou ꞌāꞌana. ꞌE, ꞌi te ai o te Vārua Maitai ꞌi roto i a tātou, e ꞌite nei: te meꞌe taꞌatoꞌa hōrea mai era e te ꞌAtua e haka tano tahi rō.
He ꞌAtua te meꞌe i ꞌite, e te taina ē, pē nei ē: a au i taꞌe tuꞌu atu ai mo uꞌi i a kōrua ꞌo ture atu a au o ruŋa i te meꞌe taꞌe tano aŋa e kōrua ꞌo mamae te kōrua māhatu ꞌi tāꞌaku vānaŋa.
Taꞌe, paꞌi, i a mātou te kī pē hē kōrua ana maꞌu i te kōrua haka moe iŋa i te manaꞌu ꞌi ruŋa i a Ietū. Te meꞌe i a mātou he hāꞌūꞌū atu mo ꞌata koa o kōrua. E ꞌite rō ꞌana, paꞌi, mātou e pūai rō ꞌana te kōrua haka moe iŋa i te manaꞌu.
Te ꞌAtua i vaꞌai mai ai i te aŋa nei, he riva rahi ōꞌona. ꞌO ira a mātou e taꞌe hōriŋa nei.
A mātou e hārui rō ꞌana hai tuaꞌivi i te meꞌe taꞌe tano taꞌatoꞌa aŋa e te taŋata e naꞌa rō ꞌana ꞌo haꞌamā, ꞌe, takoꞌa, ꞌina a mātou he reo-reo ꞌe he huri i te vānaŋa o te ꞌAtua. Te ꞌAtua ko ꞌite ꞌana he parautiꞌa mau nō te meꞌe haka ꞌite e mātou o ruŋa i a ia, ꞌe taꞌatoꞌa taŋata manaꞌu riva-riva e ꞌite takoꞌa rō ꞌā: te mātou meꞌe kī he parautiꞌa.
ꞌE mo ai o te meꞌe puru i te manaꞌu ꞌo aŋi-aŋi i te auraꞌa parautiꞌa o te roŋo riva-riva haka ꞌite e mātou, mo te nuꞌu taꞌe eꞌa mau nō mai roto i te ūtuꞌa o te hara ka ai ena.
Te nuꞌu nei, ꞌi te taꞌe haka moe i te rāua i te manaꞌu ꞌi ruŋa i a Ietū, ko haka pōhāhā ꞌā i te rāua manaꞌu e Rukifero, ꞌatua o te ao nei, ꞌo aŋi-aŋi, ꞌo takeꞌa i te māꞌeha o te mōrī o te roŋo riva-riva o ruŋa i te pūai ꞌe i te nui-nui o te ⸤Kiritō⸥, ꞌāriŋa ora o te ꞌAtua.
ꞌIna a mātou he haka ꞌite he oho o ruŋa i a mātou. E haka ꞌite nei o ruŋa i a Ietū Kiritō, he Pūꞌoko Haka Tere o te taꞌatoꞌa. Te meꞌe mau nō haka ꞌite e mātou o ruŋa i a mātou: he tāvini mātou o te taꞌatoꞌa ꞌi te haŋa o mātou ki a Ietū.
O te ꞌAtua kī era pē nei ē: «Ka ai te mōrī ꞌi roto i te pōhāhā», te haka māꞌeha i te mātou manaꞌu mo haka māꞌeha takoꞌa e mātou i te manaꞌu o te tētahi nuꞌu hai haka ꞌite i te pūai ꞌe i te nui-nui o te ꞌAtua takeꞌa ꞌi ruŋa i a Ietū Kiritō.
Te aŋa vaꞌai mai nei e te ꞌAtua, he haka ꞌite i te ⸤roŋo riva-riva o ruŋa i a Ietū⸥, he meꞌe hopeꞌa o te hauhaꞌa. ꞌE a mātou, te nuꞌu i a rāua nei hauhaꞌa, pa he pani aŋa hai ꞌōꞌone. Pē ira te ꞌAtua i aŋa ai mo ꞌite e te taꞌatoꞌa: te pūai nui-nui nei i a mātou o te ꞌAtua, taꞌe ꞌō o mātou mau ꞌā.
He topa nō mai te ꞌati, ꞌe ꞌina a mātou he haka tapa i te mātou manaꞌu mai ruŋa i te ꞌAtua; e ai rō ꞌā te mahana e tuꞌu rō ꞌā pa he meꞌe ena ē: ꞌina he rāveꞌa toe mo eꞌa mai roto i te ꞌati, ꞌe ko te haka moe iŋa ꞌana te mātou manaꞌu ꞌi ruŋa i te ꞌAtua mo hāꞌūꞌū mai.
He tute nō mai te aŋa i a mātou mo tōtōā e te nuꞌu taꞌe haŋa mai, ꞌe ꞌina te ꞌAtua he haka rē i a mātou; e tiŋaꞌi rō mai ꞌā e te nuꞌu ki te piꞌi-piꞌi, ꞌe e eꞌa haka ꞌou nō ꞌā a mātou ki ruŋa.
ꞌI te kona taꞌatoꞌa tuꞌu o mātou, he takeꞌa nō te aŋa e te nuꞌu pē nei ē: e oho rō ꞌana a mātou mo mate ꞌi te rima o te nuꞌu taꞌe haŋa mai, pa he meꞌe topa ki a Ietū. ꞌE, hai hāꞌūꞌū mai ōꞌona ꞌo mate a mātou, e takeꞌa takoꞌa ena: e ora nō ꞌā a Ietū.
—
A mātou e oho mau rō ꞌā mo mate ꞌo te haka ꞌite i te roŋo riva-riva o ruŋa i a Ietū, ꞌe a kōrua, hai nei meꞌe mau ꞌā, e ravaꞌa ena i te ora ꞌāpī ꞌina he hopeꞌa raꞌa.
A mātou pa he kope kī ꞌi ruŋa i te ⸤Pāpaꞌi Moꞌa⸥ pē nei ē: «E haka moe rō ꞌana a au i tōꞌoku manaꞌu ꞌi ruŋa i te ꞌAtua, ꞌo ira a au e vānaŋa nei o ruŋa i a ia». ꞌE, pa he oho iŋa era ꞌā o rā kope, a mātou takoꞌa, ꞌi te haka moe iŋa i te manaꞌu ꞌi ruŋa i te Kiritō, e haka ꞌite e oho nei o ruŋa i a ia.
E ꞌite rō ꞌana, paꞌi, a mātou: te ꞌAtua haka ora era i a Ietū mai te mate, pe muꞌa ka oho ena he haka ora takoꞌa i a mātou, ꞌe pē ira ꞌana i a kōrua, ꞌo te ai o tātou ꞌāꞌana. ꞌE ananake tātou ka maꞌu ena e te ꞌAtua ki muri i a ia.
Te haꞌaoromaꞌi o mātou i te ꞌati taꞌatoꞌa he meꞌe mo te riva-riva o kōrua, ꞌe mo ꞌata rahi mo oho o te nuꞌu ⸤haka moe i te manaꞌu⸥ ꞌi ruŋa i a Ietū, he ꞌite o ruŋa i te riva rahi o te ꞌAtua. Pē ira ka rahi ka oho ena te nuꞌu māuru-uru ꞌe haꞌahana-hana ki te ꞌAtua.
ꞌO ira a mātou e taꞌe hōriŋa nei ꞌi te mātou aŋa. Te mātou hakari, pe te rehe-rehe pe te oho nō, ꞌe, ka ai atu pē ira, te mātou haka moe iŋa i te manaꞌu ꞌi ruŋa i a Ietū pe te pūai pe te oho nō te mahana te mahana.
E haka topa nei i te manaꞌu o ruŋa i te meꞌe ka ai ena mo tātou pe muꞌa ka oho ena: he noho iŋa riva-riva ꞌina he hopeꞌa raꞌa ꞌi te raŋi, te ꞌati ꞌamo e mātou ꞌi te ao nei ꞌina e mātou he tapa atu; e tuꞌu rō ꞌana, paꞌi, pa he meꞌe taꞌe paŋahaꞌa ꞌe e ko roa he ŋaro.
ꞌO ira, te meꞌe manaꞌu o mātou taꞌe he meꞌe o te ao nei, pa he ꞌati topa mai. Te mātou manaꞌu e haka noho nei ꞌi ruŋa i te meꞌe o te raŋi. Te meꞌe takeꞌa, paꞌi, o te ao nei e ko roa he ŋaro, ꞌe te meꞌe taꞌe takeꞌa vaꞌai mai e te ꞌAtua e ko ŋaro ki te hora hopeꞌa.
A tātou, te nuꞌu ꞌite riva-riva i te meꞌe o ruŋa i te ꞌAtua, e haꞌaoromaꞌi te taꞌe aŋa o te tātou taina i te meꞌe manaꞌu e rāua he meꞌe taꞌe haꞌatiꞌa e te ꞌAtua. ꞌIna ko aŋa i te meꞌe mo koa o tātou nō.
Ki aŋa tahi tātou i te meꞌe hai haŋa mo haka koa ꞌe mo hāꞌūꞌū i te taina, ꞌe mo ꞌata ꞌite o tātou taꞌatoꞌa o ruŋa i te meꞌe o te ꞌAtua.
A Ietū, paꞌi, ꞌina kai aŋa i te meꞌe mo tōꞌona koa mau nō. ꞌI ruŋa i a ia i haka tano ai te meꞌe kī ꞌi ruŋa i te ⸤Pāpaꞌi Moꞌa⸥ pē nei ē: «Te vānaŋa taꞌe tano kī era mōꞌou, ꞌi ruŋa i a au i topa mai ai».
Te meꞌe taꞌatoꞌa pāpaꞌi ꞌi muꞌa ꞌā ꞌi ruŋa i te Pāpaꞌi Moꞌa i pāpaꞌi ai mo ꞌite o tātou i te haꞌaoromaꞌi i te ꞌati topa mai, ꞌe mo haka pūai i te manaꞌu mo aŋi-aŋi riva-riva pē nei ē: e ko taꞌe aŋa e te ꞌAtua i te meꞌe taꞌatoꞌa hōrea mai e ia.
O te ꞌAtua, vaꞌai i te ꞌite mo haꞌaoromaꞌi i te ꞌati ꞌe i te pūai mo haka hio-hio i te tātou manaꞌu, te hāꞌūꞌū atu i a kōrua mo noho ꞌi roto i te haumārū, pa he nuꞌu te rāua noho iŋa pē Ietū Kiritō ꞌā,
mo haꞌahana-hana tahi o kōrua i te ꞌAtua, he Matuꞌa o te tātou Pūꞌoko Haka Tere ko Ietū Kiritō hai manaꞌu mau nō e tahi.
ꞌO ira, ꞌi roto i a kōrua, e haŋa e tahi ki te rua pa he taina, pa he haŋa iŋa o Ietū ki a kōrua, ki haꞌahana-hana tahi ai te taŋata ki te ꞌAtua.
ꞌIna ko rehu i a kōrua: a Ietū i oho mai ai mo tāvini ki te ⸤hūrio⸥, mo tano o te hōrea vaꞌai era ki te mātou tupuna ꞌi muꞌa ꞌā, ꞌe mo haka takeꞌa: te ꞌAtua e haka tano rō ꞌana i tāꞌana hōrea.
I oho takoꞌa mai ai mo haꞌahana-hana o te nuꞌu taꞌe he hūrio ki te ꞌAtua ꞌo tōꞌona riva rahi, pa he meꞌe kī ꞌi ruŋa i te Pāpaꞌi Moꞌa:  «ꞌI muꞌa o te taŋata taꞌatoꞌa o te ao  ka haꞌahana-hana atu ena a au ki a koe,  ꞌe he hīmene atu i te hīmene mōꞌou».
ꞌI te kona haka ꞌou e tahi o ruŋa i te Pāpaꞌi Moꞌa e kī ena:  «¡Ka koa tahi kōrua, e te nuꞌu taꞌe hūrio ē, ananake ko te hūrio,  he nuꞌu haꞌataꞌa e te ꞌAtua māꞌana!».
ꞌE ꞌi te kona haka ꞌou e tahi e kī ena:  «E te hau taꞌatoꞌa o te ao ē,  ¡e haꞌahana-hana ki te ꞌAtua!».
I pāpaꞌi takoꞌa rō e te perofeta era ko ꞌItaia:  «Mai te hakaara o te taŋata ko Hētē⁠  ka eꞌa mai ena te kope mo haka tere i te nuꞌu taꞌe he hūrio,  ꞌe ꞌi ruŋa ka ŋatu ena i te rāua haŋu».
Mo te ꞌAtua haka aŋi-aŋi mai e haka tano rō ꞌana i tāꞌana hōrea e ꞌata haka koa ꞌe e ꞌata haka haumārū atu i a kōrua i te nuꞌu ⸤haka moe i te manaꞌu⸥ ꞌi ruŋa i a ia, ꞌe māꞌana takoꞌa e ꞌata haka aŋi-aŋi atu, hai pūai o te ⸤Vārua Maitai⸥, e ko taꞌe aŋa a ia i tāꞌana meꞌe hōrea.
E te taina ōꞌoku ē, e ꞌite riva-riva rō ꞌana a au: te kōrua noho iŋa noho iŋa tano ki te mata o te ꞌAtua, ko ꞌite riva-riva ꞌana kōrua o ruŋa i te hāpī parautiꞌa ꞌāꞌana, ꞌe e tano rō ꞌana mo hāꞌūꞌū ꞌi roto i a kōrua ꞌā mo haka tika o ruŋa i te meꞌe haŋa o te ꞌAtua.
Ka ai atu pē ira, ꞌi ruŋa i te parau nei, ko pāpaꞌi ko haka ꞌite atu ꞌana a au o ruŋa i te tētahi meꞌe, ꞌo rehu i a kōrua. I pāpaꞌi atu ai ꞌo te ai te ꞌAtua hai riva rahi ōꞌona ko haka ꞌāpōtoro ꞌā i a au
mo tāvini ki a Ietū Kiritō mo te riva-riva o te nuꞌu taꞌatoꞌa taꞌe he hūrio. Tāꞌaku aŋa pa he aŋa ꞌā o te ⸤oromatuꞌa⸥: he haka ꞌite ki te nuꞌu taꞌe he hūrio i te ⸤roŋo riva-riva o te ꞌAtua⸥, ki haka moe ai a rāua i te manaꞌu ꞌi ruŋa i a Ietū. Pē ira ka ai ena a rāua pa he meꞌe mo vaꞌai ki te ꞌAtua mo tōꞌona koa haka maꞌitaki e te Vārua Maitai.
ꞌE, ꞌi te ai ōꞌoku ꞌa Ietū Kiritō, e tano nō a au mo koa o ruŋa i tāꞌaku aŋa mo te ꞌAtua.
Ka ai atu pē ira, tāꞌaku meꞌe nō mo ꞌaꞌamu atu he meꞌe i aŋa e te ⸤Kiritō⸥ mo haꞌatura o te nuꞌu taꞌe he hūrio ki te ꞌAtua hai meꞌe kī ꞌe aŋa e au,
ꞌe, takoꞌa, hai mana aŋa e au hai pūai vaꞌai mai e te Vārua o te ꞌAtua. Pē ira i haka mao riva-riva ai a au i te aŋa vaꞌai mai he haka ꞌite he oho i te roŋo riva-riva o ruŋa i te Kiritō mai Hērutarema ki te kona taꞌatoꞌa, ꞌātā ka tuꞌu rō ki Iriria.
ꞌI tōꞌoku ara, tāꞌaku meꞌe aŋa he haka ꞌite i te roŋo riva-riva o te ꞌAtua a te kona kai ꞌite ꞌā o ruŋa o Ietū Kiritō, ꞌo aŋa ꞌo oho a te kona ko haꞌamata era ꞌā te aŋa e te rua.
Hai aŋa nei ꞌāꞌaku i haka tano ai te vānaŋa kī ꞌi ruŋa i te Pāpaꞌi Moꞌa pē nei ē:  «Te nuꞌu taꞌe ꞌite o ruŋa i a ia ko rāua te nuꞌu ka ꞌite ena ko ai a ia;  te nuꞌu taꞌe ŋaroꞌa o ruŋa i a ia ko rāua te nuꞌu ka aŋi-aŋi ena i tāꞌana roŋo».
I rahi rō tōꞌoku mahana i manaꞌu mo oho atu mo uꞌi i a kōrua, ꞌe, ꞌi te rahi o tāꞌaku aŋa, e taꞌe ravaꞌa nei a au mo oho atu.
ꞌE, hora nei, ꞌi te oti o tāꞌaku aŋa ꞌi te ŋā kona nei, ꞌe ꞌi te rahi o tōꞌoku matahiti haŋa mo oho atu ki a kōrua ꞌi Roma,
ko manaꞌu ꞌana a au mo hipa atu ꞌi tōꞌoku ara ka oho nei ki Paniora. Ki tuꞌu atu a au ꞌe ki koa tātou, ka ai atu mahana taꞌe rahi, he oho haka ꞌou a au ꞌi tōꞌoku ara hai hāꞌūꞌū o kōrua.
ꞌĪ a au he oho ꞌi te hora nei ki Hērutarema, he maꞌu i te meꞌe mo hāꞌūꞌū o te ŋā taina era o ira.
Ko haka taka-taka ꞌana, paꞌi, e te taina o Mātērōnia ꞌe o Ākāia i te moni mo haka maꞌu mo te taina veve o Hērutarema.
Te meꞌe nei i aŋa ai hai manaꞌu o rāua, ka ai atu he meꞌe mau ꞌana mo aŋa e rāua. Pa he haka ꞌite iŋa era ꞌā e te hūrio o ruŋa i te rāua hauhaꞌa, he roŋo riva-riva o te ꞌAtua, ki te nuꞌu taꞌe he hūrio, pē ira takoꞌa ꞌana te nuꞌu taꞌe hūrio ana hāꞌūꞌū ꞌi te hora nei hai hauhaꞌa o rāua o te ao nei mo te hūrio haka moe i te manaꞌu ꞌi ruŋa i a Ietū.
Ki vaꞌai ki oti a au i tū meꞌe vaꞌai mai era e rā nuꞌu, he oho au ki Paniora ꞌe, ꞌi tōꞌoku ara ki ira, ka hipa atu ena a au ki a kōrua ꞌi Roma.
ꞌE, ko ꞌite riva-riva ꞌana a au pē nei ē: ki tuꞌu atu a au, ka ꞌata haꞌamaitai mai ena e te Kiritō i a tātou taꞌatoꞌa.
E te taina, ꞌi te ai o tātou taꞌatoꞌa ꞌa Ietū Kiritō, he Pūꞌoko Haka Tere o tātou, ꞌe ꞌi te ai o te haŋa ꞌi roto i a tātou vaꞌai mai e te Vārua Maitai, he ani atu a au: e pure kōrua ki te ꞌAtua mōꞌoku.
E ani kōrua ki a ia mo hāpaꞌo i a au ꞌo tōtōā mai e te nuꞌu taꞌe haka moe i te manaꞌu ꞌi ruŋa i a Ietū o Hūrea, ꞌe e ani takoꞌa mo koa o te ŋā taina era o Hērutarema ꞌo tū meꞌe era mo maꞌu e au.
Pē ira, ki oti te aŋa nei, he oho atu a au ki a kōrua, ana haŋa te ꞌAtua, hai koa, mo haka ora ꞌe mo haka pūai haka ꞌou i te tātou manaꞌu.
Ka noho riva-riva kōrua, ꞌe mo te ꞌAtua, kope vaꞌai i te haumārū, e hokorua atu i a kōrua taꞌatoꞌa. ⸤ꞌĀmene⸥.
Ko hāhine ꞌana te ⸤ŋoŋoro kai i te haraoa ꞌina he revaura⸥, he ⸤ŋoŋoro o te Pakate⸥.
Te ⸤oromatuꞌa ra-rahi⸥ ananake ko te ⸤maꞌori o te haka tere hūrio⸥ e uꞌi ꞌana i te rāveꞌa pē hē ana tiŋaꞌi ana haka mate i a Ietū taꞌe e ꞌite e te taŋata he riꞌa-riꞌa ꞌi a rāua.
He oꞌo a Rukifero ki roto i a Hura, he kope o roto o te hoꞌe ꞌahuru mā piti nuꞌu hāpī ꞌa Ietū, kī ko Ikariote.
Pē ira nei kope i oho i uꞌi ai i te nuꞌu oromatuꞌa ra-rahi ꞌe i te kape o te mūtoꞌi ꞌauario i te ⸤Kona Haꞌamuri ꞌAtua⸥ mo haꞌaꞌau pē hē ana vaꞌai i a Ietū ki a rāua.
He koa rō atu ꞌai tū nuꞌu era ꞌe he kī he ꞌauhau hai moni.
«Ko tano ꞌā» —i kī ai e Hura. ꞌE he uꞌi ia hai hora ꞌina he taŋata rahi mo vaꞌai i a Ietū.
I tuꞌu era te mahana o te ŋoŋoro kai i te haraoa ꞌina he revaura, he mahana mo tiŋaꞌi i te māmoe mo rā ŋoŋoro,
he uŋa e Ietū i a Pētero ararua ko ⸤Iovani⸥ ꞌe he kī:  —Ka oho kōrua ka haka riva-riva i te kai mo tātou mo te ŋoŋoro o te Pakate.
He ꞌui e tū nuꞌu era:  —¿ꞌI hē māua ana aŋa i nā kai?
He pāhono e Ietū:  —Ka tuꞌu ena ki Hērutarema, he takeꞌa e kōrua e tahi taŋata e maꞌu rō ꞌana i te karo vai. E oho kōrua ꞌi tuꞌa. ꞌE, a te kona ōꞌona ka uru era, he uru takoꞌa kōrua,
he kī ki te taŋata ōꞌona te hare: “Ko uŋa mai ꞌā e te Maꞌori mo ꞌui atu: ꞌi piha hē ka kai ena a ia i te kai o te Pakate ananake ko tāꞌana nuꞌu hāpī”.
ꞌE māꞌana e haka takeꞌa atu i te piha nui-nui o ruŋa ko haka riva-riva era ꞌā. ꞌI roto kōrua ana aŋa i te tātou kai.
He oho rā nuꞌu ꞌe he topa pa he meꞌe kī mau era ꞌā e Ietū. He aŋa ia i tū kai era o te Pakate.
I tano era te hora, he noho a Ietū mo kai ananake ko tāꞌana ⸤ꞌāpōtoro⸥.
He kī e Ietū:  «¡Ko pohe era ꞌana a au mo tuꞌu mai o te mahana nei mo kai o tātou i te kai o te Pakate ꞌi raꞌe ki tōꞌoku mate!
ꞌĪ a au he kī atu: e ko kai haka ꞌou a au i te kai nei ꞌātā ki te tuꞌu iŋa mai o te ⸤haka tere iŋa ꞌāpī o te ꞌAtua⸥».
He toꞌo ia i te hapaina vino ki tōꞌona rima. I oti era te māuru-uru ki te ꞌAtua, he kī:  «Ka toꞌo te meꞌe nei ꞌe ꞌai ka vaꞌai ka oho rō ki te taꞌatoꞌa o kōrua mo unu.
ꞌĪ a au he kī atu: e ko unu haka ꞌou a au i te vino ꞌātā ki te tuꞌu iŋa mai o te haka tere iŋa ꞌāpī o te ꞌAtua».
He toꞌo ia i te haraoa. I oti era te māuru-uru ki te ꞌAtua, he more-more he tuhaꞌa ki tū nuꞌu era koia ko kī:  «Te haraoa ena he hakari ōꞌoku vaꞌai ki te mate mo te riva-riva o kōrua. E aŋa te meꞌe nei mo manaꞌu o kōrua ki a au».
I oti era te kai he toꞌo haka ꞌou a Ietū i te hapaina vino ꞌe he kī:  «Te meꞌe nei he toto ōꞌoku ka tehe ena mo te riva-riva o kōrua, he tāpaꞌo o te ⸤haka tere iŋa ꞌāpī o te ꞌAtua ananake ko te taŋata⸥.
»ꞌE, te kope māꞌana e vaꞌai i a au ki te nuꞌu taꞌe haŋa mai ꞌi ruŋa i te ꞌamuramaꞌa nei.
Te meꞌe taꞌatoꞌa kī mo topa ꞌi ruŋa i te ⸤Poki o te taŋata⸥ e haka tano tahi rō, ꞌe ¡ko te ꞌaroha ꞌi te kope māꞌana e vaꞌai!».
He haꞌamata ia tū nuꞌu era he ꞌui-ꞌui ki a rāua ꞌā ko ai rā kope.
He tātake ia tū nuꞌu hāpī era ꞌa Ietū ko ai te kope hōnui o roto i a rāua.
He kī e Ietū:  «ꞌI roto i te nuꞌu taꞌe he hūrio e ai rō ꞌā te nuꞌu pūꞌoko haka tere manaꞌu e tano rō ꞌā a rāua mo haka aŋa i te taŋata pa he puaꞌa. ꞌE, ꞌi ruŋa ꞌana, e haŋa rō ꞌā mo manaꞌu o te nuꞌu e hāꞌūꞌū rō ꞌana a rāua ki te taŋata.
»A kōrua ꞌina ko tuꞌu pē ira. Te kope hopeꞌa o te hōnui o roto o kōrua e haka riro i a ia pa he kope hopeꞌa o te taꞌe hōnui, te kope ko ia te pūꞌoko haka tere e haka riro i a ia pa he tāvini.
»Ki te kōrua manaꞌu, ¿ko ai te kope ꞌata hōnui, he kope noho ꞌi ruŋa i te ꞌamuramaꞌa mo kai, ꞌo he kope ꞌāꞌana te maꞌu i te kai? ¿Taꞌe ꞌō he kope noho ꞌi ruŋa i te ꞌamuramaꞌa? ꞌE, ꞌī a au pa he tāvini ꞌi muri i a kōrua».
He kī haka ꞌou e Ietū:  «A kōrua, i topa mai era te ꞌati, ꞌi muri i a au ꞌā.
ꞌO ira, pa he haka tōroꞌa iŋa mai e tōꞌoku Matuꞌa mo haka tere pa he ꞌariki, ꞌī a au he haka tōroꞌa i a kōrua
ki riva ai mo kai ꞌe mo unu ꞌi muri i a au ꞌi te hora haka tere ōꞌoku pa he ꞌariki. ꞌE a kōrua e noho rō ꞌi ruŋa i te pepe noho ꞌariki mo haka tere i te hoꞌe ꞌahuru mā piti mata o te itaraera».
He kī e Ietū:  —E Tīmona, ka haka roŋo mai. Ko kī mai ꞌā a Rukifero mo haꞌatiꞌa ōꞌoku mo rū-rū i a kōrua pa he tariko.
Ka ai atu pē ira, ko ani ꞌana a au mōꞌou ki te ꞌAtua, ꞌo kore tuꞌu haka moe iŋa i te manaꞌu ꞌi ruŋa i a au. Ki huri haka ꞌou mai koe, e hāꞌūꞌū ki tāꞌaku nuꞌu hāpī mo haka hio-hio takoꞌa i te rāua manaꞌu ꞌi ruŋa i a au.
He kī e Tīmona:  —E Ietū, mo maꞌu i a koe mo puru ꞌi roto i te hare maꞌuꞌaurī, ꞌi muri i a koe ꞌana a au; ꞌe mo mate ōꞌou, ꞌātā e vaꞌai nō a au i a au mo mate ꞌi muri i a koe.
He pāhono e Ietū:  —E Pētero, ꞌī a au he kī atu: ꞌarīnā mau nei ꞌā, e ko ꞌoꞌoa hia te moa, ka kī ena e koe e toru kī iŋa kai ꞌite koe ko ai a au.
I oho era he ꞌui e Ietū:  —I uŋa era a au i a kōrua ꞌina e tahi meꞌe maꞌu mo te ara, ¿i hape rō te kōrua meꞌe?  He pāhono e tū nuꞌu era:  —ꞌIna.
He kī ia e Ietū:  —Iā. Hora nei te kope ai o te moni ꞌe o te pūtē mo ha-haꞌo o tāꞌana meꞌe, e maꞌu; ꞌe te kope ꞌina ꞌāꞌana hoe tuꞌu pa he hoe o te vaꞌehau, ka hoꞌo tōꞌona paratoa ꞌe ꞌai ka hoꞌo rō e tahi.
»ꞌĪ a au he kī atu: e tano rō te meꞌe kī ꞌi ruŋa i te ⸤Pāpaꞌi Moꞌa⸥ o ruŋa i a au pē nei ē: “I tataku rō ꞌi roto i te nuꞌu taparahi-taꞌata”. ꞌĒ-ē, e haka tano tahi rō rā ŋā meꞌe pāpaꞌi era o ruŋa i a au.
He kī e rā nuꞌu:  —E Ietū, ꞌī e rua hoe ꞌi ꞌā.  He pāhono e Ietū:  —Ko oti ꞌā. Ka mou rō ꞌai.
He eꞌa a Ietū he oho ki te Maꞌuŋa era o te ꞌŌrivo, pa he meꞌe rava aŋa e ia. ꞌI tuꞌa i iri takoꞌa ai tāꞌana nuꞌu hāpī.
I tuꞌu era ki rā kona he kī e Ietū: «Ka pure ꞌo aŋa kōrua i te meꞌe taꞌe tano ꞌi te hora ka haka ꞌatu atu ena».
He haka ꞌava-ꞌava ia mai muri i tū nuꞌu era, he tū-turi he pure.
He kī: «E Koro, mo haŋa ōꞌou, ka toꞌo te ꞌati nei mai ruŋa i a au. ꞌE, ka ai atu pē nei tōꞌoku manaꞌu, ka aŋa koe hai meꞌe nō ena ꞌāꞌau i haŋa ꞌe taꞌe hai meꞌe haŋa ꞌāꞌaku».  [
E pure nō ꞌā, he māroa ꞌi muri e tahi merahi mo haka haŋu i a ia.
ꞌI te rahi o te māui-ui ꞌi roto i te māhatu, ko ꞌata hau ꞌā e pure era, ꞌe ꞌai te nu-nui o te paꞌahia e toto rō ꞌā e viri era.]
I oti era te pure, he hoki ki te kona ꞌi ira tū nuꞌu hāpī era ꞌāꞌana. I tuꞌu era ko hāꞌuru ꞌā ꞌi te rahi o te māui-ui ꞌi roto i te māhatu.
He kī: «¿He aha kōrua i hāꞌuru ai? Ka eꞌa ki ruŋa ka pure, ꞌo aŋa kōrua i te meꞌe taꞌe tano ꞌi te hora ka haka ꞌatu atu ena».
E vānaŋa nō ꞌā a Ietū i tuꞌu ai meꞌe rahi nuꞌu. Te meꞌe o muꞌa ko Hura, he kope o roto o te hoꞌe ꞌahuru mā piti nuꞌu hāpī ꞌāꞌana. He haka hāhine ki a Ietū he hoŋi.
He kī e Ietū: «E Hura, ¿hai hoŋi koe i hoꞌo ai i te Poki o te taŋata?».
I aŋi-aŋi era e te nuꞌu o muri i a Ietū i te meꞌe ka topa era, he ꞌui:  —E Ietū, ꞌī e ai rō ꞌā te mātou hoe. ¿E moto rō e mātou?
E tahi o roto o rā nuꞌu hāpī era he paꞌo i te tariŋa mataꞌu o te tāvini o te oromatuꞌa hopeꞌa o te ra-rahi.
He kī e Ietū:  —¡Ē, ꞌina ko moto!  He haka puā ia a Ietū i te rima ki te tariŋa o tū tāvini era ꞌe he ora rō ꞌai.
I oho era he kī ki te nuꞌu oromatuꞌa ra-rahi, ki te ŋāŋata he kape o te mūtoꞌi o te Kona Haꞌamuri ꞌAtua ꞌe ki te nuꞌu pūꞌoko haka tere o te hūrio oho mo ꞌa-ꞌaru i a ia: «¿He toke-toke ꞌō a au i oho mai ai kōrua e maꞌu-maꞌu rō ꞌana i te hoe ꞌe i te miro mo ꞌa-ꞌaru i a au?
Paurō te mahana ꞌi muri i a kōrua ꞌana a au ꞌi te Kona Haꞌamuri ꞌAtua, ꞌe ꞌina kōrua he ꞌa-ꞌaru i a au. ꞌE, hora mau nei ꞌā he pō, he hora o kōrua, he hora o Rukifero».
He ꞌa-ꞌaru ia i a Ietū, he maꞌu he oho ki te hare o te oromatuꞌa hopeꞌa o te ra-rahi. ꞌE a Pētero, e haka ꞌava-ꞌava rō ꞌā, e oho era ꞌi tuꞌa.
ꞌI haho o rā hare, e hū rō ꞌā te ahi ꞌe e no-noho rō ꞌā te nuꞌu ꞌi te kao-kao. He oho a Pētero he noho ꞌi muri i rā nuꞌu.
ꞌI te māꞌeha o te ahi he takeꞌa e te viꞌe tāvini e tahi i a Pētero. He noho he uꞌi riva-riva ꞌe he kī:  —Te kope nei o roto o te nuꞌu oho ꞌi muri i a Ietū.
He kī e Pētero:  —Kai ꞌite a au ko ai te kope ena.
I hini era he takeꞌa e te rua kope he kī ki a Pētero:  —A koe o roto i rā nuꞌu.  He pāhono e Pētero:  —Ē, taꞌe a au o te nuꞌu era.
Ko roa ꞌana te hora, he kī e te toru kope:  —¿Ko ꞌite ꞌā kōrua? Te io nei o muri i a Ietū. O Karirea takoꞌa, paꞌi, a ia.
He kī haka ꞌou e Pētero:  —Ē, kai ꞌite a au he aha taꞌa meꞌe ena e kī mai ena.  ꞌI tū hora mau era ꞌana, e vānaŋa nō ꞌā a Pētero, he ꞌoꞌoa te moa.
He hārui a Ietū he uꞌi ki a Pētero. He topa te manaꞌu o Pētero ki tū meꞌe kī era e Ietū: «ꞌArīnā mau nei ꞌā, e ko ꞌoꞌoa hia te moa, ka kī rō ena e koe e toru kī iŋa kai ꞌite koe ko ai a au».
He eꞌa ia a Pētero he oho mai tū kona era ꞌe he toꞌo rō atu ꞌai te taŋi.
Te nuꞌu ꞌauario i a Ietū he haka meꞌe-meꞌe koia ko tiŋaꞌi.
He puru i te mata, ꞌai ka ꞌui: «¡Ka kī mai rā ꞌa ꞌai koe te puꞌa atu!».
He vā-vā koia ko kī i te tētahi huru o te vānaŋa taꞌe tano.
I ꞌōtea era he taka-taka tahi te ⸤nūnaꞌa taŋata i a rāua te kī iŋa hopeꞌa o te haka tere hūrio⸥: he nuꞌu pūꞌoko haka tere hūrio, he oromatuꞌa ra-rahi, ꞌe he maꞌori o te haka tere hūrio. He maꞌu ia i a Ietū ki muꞌa o rā nūnaꞌa. ꞌI ira i kī ai:
—Mo ai ōꞌou he ⸤Kiritō⸥, ka kī mai.  He meꞌe ia e Ietū:  —Mo kī atu ōꞌoku ꞌē-ē, e ko haka roŋo mai e kōrua.
ꞌE mo ꞌui atu ōꞌoku e tahi meꞌe, e ko pāhono mai e kōrua.
Tāꞌaku meꞌe nō mo kī atu: e ko roa ka noho rō ena te Poki o te taŋata ꞌi te pāꞌiŋa mataꞌu o te ꞌAtua, i a ia te pūai taꞌatoꞌa.
He ꞌui e tū nuꞌu taꞌatoꞌa era:  —Ki taꞌa kī, ¿he Poki mau ꞌā koe o te ꞌAtua?  He pāhono e Ietū:  —Nā e kōrua ko kī ꞌā.
He meꞌe e rā nuꞌu:  —¿Mo aha nō o tātou te mataꞌite? Mai tōꞌona haha mau ꞌā i ŋaroꞌa nei e tātou a ia he Poki o te ꞌAtua.
I ai rō te taŋata ko ꞌĀnānia te ꞌīŋoa ꞌe tāꞌana viꞌe ko Sāfira. He hoꞌo i te rāua henua e tahi,
ꞌe he haꞌaꞌau mo haka rē i te ꞌapa o te moni mo rāua ꞌe mo vaꞌai i te rua ꞌapa ki te ⸤ꞌāpōtoro⸥. He maꞌu i tū moni era ꞌe he kī:  —He moni taꞌatoꞌa nā o tōꞌoku henua i hoꞌo.
He kī e Pētero:  —E ꞌĀnānia, ¿he aha koe i haꞌatiꞌa ai i a Rukifero mo haka tere atu? Ko reo-reo ꞌā koe ki te ⸤Vārua Maitai⸥ hai haka rē e tahi ꞌapa o te moni mōꞌou.
¿Taꞌe ꞌō ōꞌou rā henua? I hoꞌo era, ¿taꞌe ꞌō ōꞌou rā moni? ¿He aha koe i aŋa ai i te meꞌe ena? Taꞌe ki te taŋata koe i reo-reo ai, ki te ꞌAtua.
I ŋaroꞌa era e ꞌĀnānia, he ꞌamo ki raro he mate, i haka ūtuꞌa e te ꞌAtua. He riꞌa-riꞌa rō atu ꞌai te nuꞌu taꞌatoꞌa ꞌite o ruŋa i rā meꞌe.
He oho e te ŋāŋata ꞌāpī o tū kona era, he viri hai kahu i te hakari ꞌe he maꞌu he tanu.
Ka toru hora a tuꞌa o te topa o tū meꞌe era i tuꞌu ai te viꞌe ꞌa ꞌĀnānia, mā te taꞌe ꞌite o ruŋa o tū meꞌe era.
He ꞌui e Pētero:  —Ka kī mai rā koe, ¿tū henua hoꞌo era o kōrua ki te moni, ko te moni kī mau mai era ꞌā e ꞌĀnānia?  He pāhono e tū viꞌe era:  —ꞌĒ-ē, ko rā moni.
He kī e Pētero:  —¿He aha a kōrua i haꞌaꞌau ai mo haka ꞌatu i te Vārua o te ꞌAtua? Nā ꞌi haho o te ꞌōpani te ŋāŋata ꞌāpī maꞌu tanu era i taꞌa kenu ꞌe, ꞌi te hora nei, ko koe te meꞌe ka maꞌu ka tanu ena.
ꞌI tū hora mau era ꞌā he ꞌamo ki raro a Sāfira ꞌe he mate ꞌi muꞌa o Pētero. I uru era tū ŋāŋata ꞌāpī era, he takeꞌa ko mate takoꞌa ꞌā te viꞌe ꞌa ꞌĀnānia. He maꞌu ia he tanu ꞌi muri i tāꞌana kenu.
Te nūnaꞌa taŋata taꞌatoꞌa ⸤haka moe i te manaꞌu⸥ ꞌi ruŋa i a Ietū he riꞌa-riꞌa rō atu ꞌai, ꞌe pē ira takoꞌa ꞌā te nuꞌu taꞌatoꞌa ꞌite o ruŋa i rā meꞌe.
Te aŋa o te nuꞌu taꞌatoꞌa haka moe i te manaꞌu ꞌi ruŋa i a Ietū he taka-taka ꞌi ruŋa i te taupeꞌa o te ⸤Kona Haꞌamuri ꞌAtua⸥ kī he Taupeꞌa o ⸤Toromono⸥. Te nuꞌu taꞌe haka moe i te manaꞌu ꞌi ruŋa i a Ietū e riꞌa-riꞌa rō ꞌana ꞌo piri rāua ki te ŋā nuꞌu nei. Ka ai atu pē ira e moꞌa rō ꞌana i rā nuꞌu. ꞌE pe te ꞌata rahi nō e oho era te ŋā viꞌe te ŋāŋata haka moe i te manaꞌu ꞌi ruŋa i a Ietū. Te ꞌAtua, paꞌi, hai ꞌāpōtoro e aŋa era meꞌe rahi nō atu mana ꞌi roto i te taŋata.
—
—.
Te aŋa o te taŋata he maꞌu i te māui-ui ki te ara e haka moe rō ꞌana ꞌi ruŋa i te roꞌi ꞌe ꞌi ruŋa i te raŋaria, koiꞌite ka vari era a Pētero he ora te māui-ui hai kohu ōꞌona.
ꞌE mai te kona taꞌatoꞌa hāhine ki Hērutarema e maꞌu takoꞌa era i te māui-ui ꞌe i te taŋata ko oꞌo ꞌā e te tātane, ꞌe taꞌatoꞌa nō e ora era.
Te ⸤oromatuꞌa hopeꞌa o te ra-rahi⸥ ꞌe te nuꞌu ⸤saruseo⸥ o muri i a ia, ꞌi te mākota,
he haka ꞌa-ꞌaru i te ꞌāpōtoro ꞌe he haka maꞌu he puru ꞌi roto i te hare maꞌuꞌaurī.
He tuꞌu ia te merahi e tahi o te ꞌAtua ꞌi te pō, he mātaki i te ꞌōpani o tū hare maꞌuꞌaurī era, he haka eꞌa i rā nuꞌu ꞌai ka kī:
«E oho kōrua ki roto i te Kona Haꞌamuri ꞌAtua e haka ꞌite e oho nō i te meꞌe taꞌatoꞌa o ruŋa i te ora ꞌāpī ꞌina he hopeꞌa raꞌa vaꞌai e te ꞌAtua».
Mo haka tano ki tū meꞌe kī era e te merahi, ꞌi te pō era ꞌā o te rua mahana, he oho ananake ki te Kona Haꞌamuri ꞌAtua, he haꞌamata he haka ꞌite i rā meꞌe.  Te oromatuꞌa hopeꞌa o te ra-rahi ananake ko te nuꞌu o muri he hāꞌaki ki te ⸤nūnaꞌa taŋata i a rāua te kī iŋa hopeꞌa o te haka tere hūrio⸥ ꞌe ki te nuꞌu pūꞌoko haka tere taꞌatoꞌa o te itaraera mo taka-taka o rāua, ꞌe he uŋa mo maꞌu i tū ŋā ꞌāpōtoro era mai roto i te hare maꞌuꞌaurī.
I tuꞌu era te mūtoꞌi o te Kona Haꞌamuri ꞌAtua ki te hare maꞌuꞌaurī, ꞌina tū nuꞌu era o roto. He hoki ananake he hāꞌaki i tū parau ꞌāpī era
he kī: «I tuꞌu era a mātou ki te hare maꞌuꞌaurī, e puru riva-riva nō ꞌā te ꞌōpani, ꞌe te ꞌauario e māroa rō ꞌana ꞌi muꞌa. ꞌE, i mātaki era, ꞌina e tahi nuꞌu o roto».
I ŋaroꞌa era i rā meꞌe e te kape o te ꞌauario o te Kona Haꞌamuri ꞌAtua ꞌe e te nuꞌu oromatuꞌa ra-rahi, he kī ki a rāua ꞌā: «¿Pē hē ka hopeꞌa ena te meꞌe nei?».
ꞌI tū hora era ꞌā he tuꞌu e tahi taŋata he kī: «Te nuꞌu puru era e kōrua ꞌi nei takoꞌa ꞌi te Kona Haꞌamuri ꞌAtua e hāpī ꞌā i te taŋata».
He eꞌa ia te kape o te mūtoꞌi ananake ko tāꞌana vaꞌehau, he oho he ꞌa-ꞌaru i rā nuꞌu. Kai tōtōā ꞌi te riꞌa-riꞌa ꞌo tamaꞌi rō e te taŋata i a rāua hai māꞌea.
I tuꞌu era he haka māroa ꞌi muꞌa o te nūnaꞌa taŋata i a rāua te kī iŋa hopeꞌa o te haka tere hūrio, ꞌe he kī e te oromatuꞌa hopeꞌa o te ra-rahi:
—Ko kī atu ꞌana a mātou mo taꞌe hāpī haka ꞌou o kōrua e tahi meꞌe o ruŋa i te taŋata era ko Ietū. ꞌE, ¿he aha te kōrua meꞌe i aŋa? He ꞌata haka ꞌite he oho o ruŋa i a ia ki te taŋata taꞌatoꞌa ꞌi nei ꞌi Hērutarema, ꞌe ko haŋa takoꞌa ꞌana a kōrua mo tuhi mai i tōꞌona mate ki a mātou.
He pāhono e Pētero ananake ko te tētahi ꞌāpōtoro:  —ꞌI raꞌe a mātou ana haꞌatura ki te ꞌAtua, ki te haꞌatura ki te taŋata.
Te ꞌAtua o te tātou tupuna ko haka ora ꞌā i a Ietū tiŋaꞌi era e kōrua ꞌi ruŋa i te tātaurō.
Ko haka nui-nui ꞌā hai haka noho i a ia ꞌi tōꞌona pāꞌiŋa mataꞌu pa he ꞌariki ꞌe pa he kope haka eꞌa i te taŋata mai roto i te ūtuꞌa o te hara, mo hāꞌūꞌū ki te itaraera mo huri o te manaꞌu ki te ꞌAtua ki haka kore ai e ia i te rāua hara.
Ko ꞌite riva-riva ꞌana a mātou ko topa ꞌā te ŋā meꞌe nei ki a Ietū. ꞌO ira e vānaŋa e haka ꞌite nei e mātou ki te taŋata. ꞌE te Vārua Maitai, uŋa mai e te ꞌAtua ki te nuꞌu haꞌatura ki a ia, e haka ꞌite takoꞌa rō ꞌā he parautiꞌa mau ꞌā.
I ŋaroꞌa era i te meꞌe nei e tū nuꞌu ra-rahi era, he ꞌata riri rō atu ꞌai, ꞌe he haŋa ananake mo tiŋaꞌi mo haka mate i tū nuꞌu era.
ꞌI roto i rā nuꞌu te ⸤fariseo⸥ e tahi te ꞌīŋoa ko Kamariera. A ia he ⸤maꞌori o te haka tere hūrio⸥, ꞌe e moꞌa rahi rō ꞌā e te taŋata. He māroa he kī mo haka eꞌa ꞌiti-ꞌiti i tū ŋā ꞌāpōtoro era mai rā kona.
I oti era he kī ki tū tētahi nuꞌu ra-rahi era:  —E te itaraera ē, e uꞌi tātou i te meꞌe ka aŋa ena ki te nuꞌu era.
Ka manaꞌu: ka hia rā nei matahiti a tuꞌa i ai rō te taŋata te ꞌīŋoa ko Teura, he kī nō te aŋa a ia he taŋata hōnui. E maha hānere taŋata i oho ꞌi muri i a ia. I tiŋaꞌi i haka mate era i rā taŋata, he maraŋa tahi te nuꞌu oho ꞌi muri. Pē ira i oti ai.
»I oho haka ꞌou mai era pe muꞌa, ꞌi te ŋā mahana era o te haka pāpaꞌi mo tataku o te nuꞌu, i ai rō te taŋata e tahi o Karirea te ꞌīŋoa ko Hura, ꞌe i oho rō te taŋata ꞌi muri. I tiŋaꞌi i haka mate era i rā kope, he maraŋa takoꞌa te nuꞌu oho o muri.
»ꞌO ira, ka haka rē kōrua i te nuꞌu ena; ꞌina ko aŋa e tahi meꞌe. Mo ai he meꞌe o te taŋata, e ŋaro tahaŋa nō;
ꞌe mo ai he meꞌe o te ꞌAtua, e ko rē kōrua ki te hora hopeꞌa. E uꞌi kōrua ꞌo aŋa i te meꞌe mo taꞌe haka tano i te meꞌe haŋa o te ꞌAtua.  He haka roŋo e tū nuꞌu era.
He raŋi mo maꞌu haka ꞌou i tū ŋā ꞌāpōtoro era, he haka tiŋaꞌi hai ꞌuaka, ꞌe he kī mo taꞌe vānaŋa haka ꞌou hai ꞌīŋoa o Ietū. I oti era he haka eꞌa.
He oho ia tū ŋā ꞌāpōtoro era mai muꞌa o rā nuꞌu ko toꞌo ꞌā te koa, he ꞌite ko haka nui-nui ꞌā a rāua e te ꞌAtua ꞌi te haka rē mo ꞌamo i te ꞌati ꞌo te ai o rāua ꞌa Ietū.
ꞌE, ko te hāpī ko te oho iŋa ꞌā ki te nuꞌu, te mahana te mahana ꞌi te Kona Haꞌamuri ꞌAtua ꞌe ꞌi hare era ꞌi hare era, i te ⸤roŋo riva-riva o ruŋa i a Ietū⸥, te ⸤Mētia⸥.
ꞌI rā mahana mau ꞌā, he eꞌa a Ietū mai te hare noho o rāua he oho he noho ꞌi te taha-taha o te vai.
ꞌI te rahi o te taŋata e taka-taka era, he eke a Ietū he noho ꞌi ruŋa i te vaka, ꞌai ka hāpī i te nuꞌu o ꞌuta.
Meꞌe rahi te meꞌe e hāpī era e Ietū hai ꞌaꞌamu haꞌaauraꞌa, ꞌe he kī:  «He taŋata e tahi e ꞌoka ꞌā i tāꞌana kai.
I pī i oho era i te karu, he vī-viri te tētahi a te ara; he tuꞌu e te manu he kai.
»Tētahi karu i marere a te kona papa ꞌōꞌone taꞌe rahi ꞌe kai roa i tupu ai.
ꞌI te taꞌe hio-hio o te aka ꞌe ꞌi te pūai o te raꞌā, he paka-paka.
»I ai rō te karu i marere a te kona mauku pū-pū. ꞌI te taiko o rā ŋā mauku, he ꞌapi i te karu tupu he vavau ꞌe ꞌina kai hua.
»I ai takoꞌa rō te karu i marere a te kona ꞌōꞌone riva-riva. I tupu era he taiko. Mai rā ŋā karu i hua ꞌe i puŋa ai e hoꞌe hānere, e ono ꞌahuru ꞌe e toru ꞌahuru karu mai te karu nō e tahi.
»Te nuꞌu haŋa mo aŋi-aŋi ka haka topa te manaꞌu».
He haka hāhine ia ki a Ietū te nuꞌu hāpī ꞌāꞌana ꞌe he ꞌui he aha e vānaŋa era ki te nuꞌu hai ꞌaꞌamu haꞌaauraꞌa.
He pāhono e Ietū:  «Ki a kōrua te ꞌAtua e haka ꞌite atu ena i te meꞌe taꞌe ꞌite e te taŋata o ruŋa o te haka tere iŋa ꞌāpī ꞌāꞌana, ꞌe ki a rāua ꞌina he haka ꞌite.
Te kope aŋi-aŋi ꞌe toꞌo mōꞌona i te parautiꞌa o te ꞌAtua he haka ꞌata aŋi-aŋi. ꞌE te kope ꞌina he toꞌo i rā meꞌe mōꞌona, ꞌātā ki te meꞌe ꞌiti-ꞌiti ꞌite e ia o ruŋa i te ꞌAtua ka toꞌo ena.
ꞌO ira a au e vānaŋa nei ki te nuꞌu hai ꞌaꞌamu haꞌaauraꞌa; e uꞌi rō ꞌā a rāua ꞌe ꞌina he takeꞌa; e haka roŋo rō ꞌana ꞌe ꞌina he aŋi-aŋi.
ꞌI ruŋa i a rāua he tano te meꞌe kī e te perofeta era ko ꞌItaia:  “Ka rahi atu te haka roŋo, e ko aŋi-aŋi,  ka rahi atu te uꞌi iŋa, e ko takeꞌa.
Te manaꞌu, paꞌi, o te nuꞌu nei ko mira-mira ꞌā,  ko puru ꞌana te tariŋa, ꞌe ko puru ꞌā te mata,  ꞌo ŋaroꞌa ꞌe ꞌo takeꞌa,  ꞌo aŋi-aŋi, ꞌo huri te manaꞌu ki ruŋa i a au,  ꞌo haka kore e au i te rāua hara”.
»ꞌE, ko te koa i a kōrua ꞌo te ai te kōrua mata e takeꞌa rō ꞌā, ꞌe te kōrua tariŋa e ŋaroꞌa rō ꞌā.
ꞌĪ a au he kī atu: meꞌe rahi perofeta ꞌe meꞌe rahi taŋata tano ki te mata o te ꞌAtua i haŋa rō mo takeꞌa i te meꞌe takeꞌa e kōrua, ꞌe ꞌina kai takeꞌa, ꞌe i haŋa rō mo ŋaroꞌa i te meꞌe ŋaroꞌa e kōrua, ꞌe ꞌina e rāua kai ŋaroꞌa.
»Ka haka roŋo mai. Te auraꞌa o tū ꞌaꞌamu era o te taŋata ꞌoka kai ko te meꞌe nei:
E ai rō ꞌā te nuꞌu pa he kona ara era ꞌā a ira i vī-viri ai te karu: e haka roŋo ena i te roŋo o ruŋa i te ⸤haka tere iŋa ꞌāpī o te ꞌAtua⸥ ꞌina he aŋi-aŋi; he tuꞌu ia e Rukifero he toꞌo i rā roŋo ꞌo tupu ꞌi roto i te rāua māhatu.
»E ai takoꞌa rō ꞌā te nuꞌu pa he kona papa ꞌōꞌone taꞌe rahi vī-viri era o te karu: e haka roŋo ena i te roŋo o te ꞌAtua he toꞌo mo rāua hai koa.
Te meꞌe ꞌino nō, he haka moe i te rāua manaꞌu ꞌi ruŋa i rā roŋo mo te hora nō e tahi; ka riri era te nuꞌu mo rāua o ruŋa o te vānaŋa o te ꞌAtua ꞌo ka topa rō era te ꞌati ꞌi te hora haka ꞌatu i a rāua, he rehu rā roŋo, pa he taꞌe hio-hio iŋa o te aka ꞌi te kona ꞌōꞌone taꞌe rahi.
»Te kona mauku pū-pū vī-viri era o te karu he nuꞌu haka roŋo i te roŋo o te ꞌAtua, ꞌe, ꞌi te pūai o te haŋa ki te meꞌe o te ao nei ꞌe ki te ꞌono he mira-mira te manaꞌu. Taꞌatoꞌa meꞌe nei he haka vavau i te vānaŋa o te ꞌAtua ꞌe ꞌina e ko haka rē mo hua ꞌi roto i a rāua.
»ꞌE te kona ꞌōꞌone riva-riva vī-viri era o te karu he nuꞌu haka roŋo ꞌe aŋi-aŋi i te roŋo o te ꞌAtua. Mai i a rāua he hua meꞌe rahi nō atu meꞌe haŋa e te ꞌAtua, pa he ŋā karu ena ꞌā mai ruŋa i hua ai e hoꞌe hānere, e ono ꞌahuru ꞌe e toru ꞌahuru karu».
He ꞌaꞌamu takoꞌa e Ietū i te ꞌaꞌamu haꞌaauraꞌa nei:  «Te meꞌe topa ꞌi te haka tere iŋa ꞌāpī o te ꞌAtua e tuꞌu rō ꞌā pa he meꞌe topa ki te taŋata pī i te karu tariko ꞌi roto i tōꞌona henua.
E haꞌuru nō ꞌā rā taŋata ꞌe te nuꞌu taꞌatoꞌa o tōꞌona hare, he tuꞌu e tahi kope taꞌe haŋa ki rā taŋata, he pī takoꞌa ꞌi rā kona hai mauku rake-rake ꞌe he eꞌa he oho.
»I nui-nui era te tariko he hua ꞌe he tupu takoꞌa tū mauku rake-rake era.
He oho ia he kī e te nuꞌu aŋa ki tū taŋata era ōꞌona te henua: “Ē, karu tariko taꞌa karu ꞌoka era, ¿pē hē ia i tupu mai ai te mauku rake-rake?”.
»He pāhono e rā taŋata: “O te kope taꞌe haŋa mai ki a au i aŋa i te meꞌe era”.  »He ꞌui e tū nuꞌu aŋa era: “¿E haŋa rō koe mo oꞌi-oꞌi o mātou i te ŋā mauku era?”.
»He kī e rā taŋata: “ꞌIna, ꞌo oꞌi-oꞌi rō kōrua i te tariko hora ena o kōrua ka oꞌi ena i te mauku.
Ka haka rē nō pē nā. Ki tuꞌu te ꞌāvaꞌe mo hore i te tariko, he uŋa a au, ꞌi raꞌe, i te nuꞌu he haka here-here hai ruru i rā mauku mo tutu. Ki oti he hāpaꞌo i te tariko ꞌi roto i te hare haꞌaputu tariko”».
He ꞌaꞌamu takoꞌa e Ietū i te ꞌaꞌamu haꞌaauraꞌa nei:  «Te haka tere iŋa ꞌāpī o te ꞌAtua pa he karu mostasa ꞌoka e te taŋata e tahi ꞌi ꞌuta.
Te karu nei karu hopeꞌa o te ꞌiti-ꞌiti; ꞌe, ka tupu ka nui-nui ka oho era, he ꞌata nui-nui ki te tētahi meꞌe o roto i te haꞌaꞌapu, ꞌātā he tuꞌu pa he tumu ꞌe, ꞌi te nui-nui, he aŋa te manu i te rāua hakapupa ꞌi ruŋa i te maŋa».
He ꞌaꞌamu takoꞌa i te ꞌaꞌamu haꞌaauraꞌa nei:  «Te haka tere iŋa ꞌāpī o te ꞌAtua pa he ꞌapa ꞌiti-ꞌiti revaura hoa e te viꞌe ki roto i te haraoa mata mo haka ahu tahi».
E vānaŋa era a Ietū ki te rahi raꞌa o te nuꞌu o ruŋa i te meꞌe taꞌatoꞌa nei o te haka tere iŋa ꞌāpī o te ꞌAtua hai ꞌaꞌamu haꞌaauraꞌa, ꞌe mo taꞌe ai hai ꞌaꞌamu haꞌaauraꞌa, ꞌina he vānaŋa o ruŋa.
Pē ira i tano ai te meꞌe kī e te perofeta pē nei ē:  «Hai ꞌaꞌamu haꞌaauraꞌa a au ka vānaŋa nei;  e kī rō a au i te meꞌe ꞌina kai ꞌite e te taŋata  mai te hora aŋa era ꞌā e te ꞌAtua i te ao».
He haka marere ia e Ietū i te taŋata ꞌe he oho he uru ki roto i te hare. He haka hāhine tāꞌana nuꞌu hāpī ꞌe he ani mo haka aŋi-aŋi i tū ꞌaꞌamu haꞌaauraꞌa era o te mauku rake-rake.
He pāhono e Ietū:  «Te kope ꞌoka era i te karu riva-riva he ⸤Poki o te taŋata⸥,
ꞌe te henua ko te ao nei. Te karu riva-riva era he nuꞌu o roto i te haka tere iŋa ꞌāpī o te ꞌAtua, ꞌe te mauku rake-rake he nuꞌu haka tere e Rukifero.
ꞌE tū kope taꞌe haŋa era ki te taŋata era ōꞌona te henua, pī era i te mauku rake-rake ko Rukifero. Te hora era o te hore he paꞌo o te ao, ꞌe te nuꞌu aŋa he merahi.
»Pa he mauku rake-rake hoa mo tutu ꞌi roto i te ahi, pē ira takoꞌa ka topa ena ꞌi te paꞌo iŋa o te ao.
He uŋa e te Poki o te taŋata i tāꞌana merahi mo toꞌo mai roto o te haka tere iŋa ꞌāpī o te ꞌAtua i te nuꞌu haka hara i te rua ꞌe i te nuꞌu aŋa i te meꞌe taꞌe tano.
He toꞌo he hoa ki roto i te rona e hū rō ꞌā, he kona ꞌi ira te ta-taŋi ꞌe te ꞌau-ꞌau raꞌa niho.
ꞌE te nuꞌu tano ki te mata o te ꞌAtua he ꞌuira pa he raꞌā ꞌi te ao haka tere e te rāua Matuꞌa o te raŋi.  »Te nuꞌu haŋa mo aŋi-aŋi ka haka topa te manaꞌu.
»Te haka tere iŋa ꞌāpī o te ꞌAtua pa he hauhaꞌa o roto i te henua e tahi. He tuꞌu e tahi kope he ravaꞌa, ꞌe he naꞌa haka ꞌou ꞌi rā kona mau ꞌā. Ko koa atu ꞌana, he oho he hoꞌo i tōꞌona meꞌe taꞌatoꞌa ki te nuꞌu, ꞌe he hoꞌo i rā henua mōꞌona.
»Te haka tere iŋa ꞌāpī o te ꞌAtua pa he taŋata hoꞌo taoꞌa kimi i te poe riva-riva ꞌe nehe-nehe.
I ravaꞌa era i te poe hopeꞌa o te hauhaꞌa, he oho he hoꞌo tahi i tāꞌana meꞌe, ꞌe he hoꞌo i rā poe mōꞌona.
»Te haka tere iŋa ꞌāpī o te ꞌAtua pa he kūpeŋa hoa ki roto i te vaikava ꞌe toꞌo meꞌe rahi nō atu huru o te ika.
Ki ꞌī te kūpeŋa, he haro ki ꞌuta, he noho he vae i te ika riva-riva he hāpaꞌo ꞌi roto i te kānato ꞌe he hoa i te ika taꞌe au mo kai.
ꞌI te paꞌo iŋa o te ao, pē ira ka ai ena: he eꞌa te merahi he haꞌataꞌa i te taŋata aŋa i te meꞌe taꞌe tano mai roto i te nuꞌu aŋa i te meꞌe tano,
ꞌe he hoa i rā nuꞌu aŋa era i te meꞌe taꞌe tano ki roto i te rona e hū rō ꞌā, he kona ꞌi ira te taŋi ꞌe te ꞌau-ꞌau raꞌa niho».
He ꞌui e Ietū:  —¿Ko aŋi-aŋi tahi ꞌana e kōrua i te meꞌe nei?  —ꞌĒ-ē —i pāhono ai.
He kī ia e Ietū:  —Te ⸤maꞌori o te haka tere hūrio⸥ ꞌite ꞌe aŋi-aŋi takoꞌa o ruŋa i te haka tere iŋa ꞌāpī o te ꞌAtua e tano rō ꞌā mo hāpī o ruŋa i te meꞌe ꞌāpī ꞌe o ruŋa i te meꞌe tuai, pa he hoa hare ꞌite mo toꞌo mai roto i tāꞌana meꞌe rahi hāpaꞌo i te meꞌe ꞌāpī ꞌe i te meꞌe rūꞌau.
I oti era te ꞌaꞌamu e Ietū i tū ꞌaꞌamu haꞌaauraꞌa era, he eꞌa he oho mai ira ki tōꞌona kāiŋa ko Nātāreta.
I tuꞌu era ki ira, he haꞌamata he hāpī ꞌi roto i te ⸤hare pure hūrio⸥. Te taŋata, ko māere atu ꞌā, e kī era: «¿ꞌI hē te kope era i ꞌite ai i te meꞌe taꞌatoꞌa era? ¿Pē hē e ravaꞌa ena mo aŋa i te mana?
¿Taꞌe ꞌō a ia ko te poki era o te tāmuta, ꞌe ko ⸤Māria⸥ tōꞌona matuꞌa vahine? ¿Taꞌe ꞌō he taina o ⸤Tanatiako⸥, o ⸤Kōsē⸥, o Tīmona ꞌe o Hura?
ꞌE ¿taꞌe ꞌō tōꞌona ŋā taina vahine ena e noho rō ꞌana ꞌi roto i a tātou? ¿O hē tōꞌona mārama-rama ꞌe tōꞌona pūai?».
ꞌE ꞌina he nuꞌu o tōꞌona kāiŋa i ⸤haka moe i te manaꞌu⸥ ꞌi ruŋa i a ia. He kī e Ietū: «ꞌIna e tahi perofeta moꞌa e tōꞌona huaꞌai ꞌe e te nuꞌu o tōꞌona kāiŋa. O te nuꞌu o te tētahi atu kona te moꞌa i a ia».
ꞌE ꞌina kai rahi te mana i aŋa e Ietū ꞌi ira he taꞌe haka moe o te manaꞌu o te nuꞌu o ira ꞌi ruŋa i a ia.
He oho haka ꞌou a Ietū he hāpī ꞌi te taha-taha o te vai era ko Karirea. ꞌI te rahi o te taŋata e taka-taka era, he eke he noho ꞌi ruŋa i te vaka o roto i te vai, ꞌai ka hāpī i te nuꞌu o ꞌuta.
Meꞌe rahi te meꞌe e hāpī era e Ietū hai ꞌaꞌamu haꞌaauraꞌa. E hāpī nō ꞌā he kī:
«Ka haka roŋo mai te ꞌaꞌamu nei: He taŋata e tahi e ꞌoka ꞌā i tāꞌana kai.
I pī i oho era i te karu, he vī-viri te tētahi a te ara; he tuꞌu e te manu he kai.
»Tētahi o tū karu era i marere a te kona papa ꞌōꞌone taꞌe rahi ꞌe kai roa i tupu ai.
ꞌI te taꞌe hio-hio o te aka ꞌe ꞌi te pūai o te raꞌā, he paka-paka.
»Kē karu i marere a te kona mauku pū-pū. ꞌI te taiko o rā ŋā mauku, he ꞌapi i te karu tupu, he vavau ꞌe ꞌina kai hua.
»Kē rō atu te karu i marere a te kona ꞌōꞌone riva-riva. I tupu era he taiko. Mai rā ŋā karu i hua ꞌe i puŋa ai e toru ꞌahuru, e ono ꞌahuru, ꞌe ꞌātā e hoꞌe hānere karu mai te karu nō e tahi».
I oti era he kī: «Te nuꞌu haŋa mo aŋi-aŋi ka haka topa te manaꞌu».
I marere i oho era te rahi raꞌa o rā nuꞌu, he topa a Ietū ananake ko tāꞌana ŋāŋata hāpī e hoꞌe ꞌahuru mā piti ꞌe he tētahi nuꞌu haka ꞌou. He ꞌui e rā ŋā nuꞌu i te auraꞌa o tū ꞌaꞌamu era.
He kī e Ietū:  «Ki a kōrua te ꞌAtua e haka ꞌite ena i te meꞌe taꞌe ꞌite e te taŋata o ruŋa o tōꞌona haka tere iŋa ꞌāpī. ꞌE ki te nuꞌu taꞌe o roto i rā haka tere iŋa e vānaŋa ena hai ꞌaꞌamu haꞌaauraꞌa,
ki ai ai ka uꞌi era, ꞌina e ko takeꞌa ꞌe ka haka roŋo era, ꞌina e ko aŋi-aŋi, ꞌo huri te rāua manaꞌu ki te ꞌAtua ꞌe ꞌo haka kore i te rāua hara».
He kī e Ietū:  «Mo taꞌe aŋi-aŋi e kōrua i rā ꞌaꞌamu, ¿pē hē ia ka aŋi-aŋi ena i te tētahi ꞌaꞌamu haꞌaauraꞌa?
»Te taŋata ꞌoka kai era he kope haka ꞌite i te roŋo o te ꞌAtua.
E ai rō ꞌana te nuꞌu pa he kona ara era a ira i vī-viri ai te karu: e haka roŋo rō ꞌana i te vānaŋa o te ꞌAtua, ꞌe, ka ai atu pē ira, e tuꞌu nō e Rukifero he toꞌo i rā vānaŋa mai roto i te māhatu.
»E ai takoꞌa rō ꞌana te nuꞌu pē tū kona papa ꞌōꞌone taꞌe rahi era: a rāua e haka roŋo rō ꞌana i te vānaŋa o te ꞌAtua ꞌe e toꞌo rō ꞌā mo rāua hai koa.
Te meꞌe ꞌino nō, ꞌi te taꞌe raro nui o te aka, ꞌina he hio-hio. Ka riri era te nuꞌu mo rāua o ruŋa o te vānaŋa o te ꞌAtua ꞌo ka topa era te ꞌati, e ko haka noho haka ꞌou i te manaꞌu ꞌi ruŋa i te ꞌAtua.
»E ai rō ꞌana tētahi nuꞌu pē tū kona tupu era e te mauku pū-pū: e haka roŋo rō ꞌana i te vānaŋa o te ꞌAtua.
Te meꞌe ꞌino nō, ꞌi te taiko o te mauku pū-pū, te auraꞌa, ꞌi te pūai o te haŋa ki te meꞌe o te ao nei, ki te ꞌono ꞌe ki te meꞌe taꞌatoꞌa, te vānaŋa o te ꞌAtua he vavau, ꞌe e ko hua ꞌi roto i a rāua te meꞌe haŋa e te ꞌAtua.
»ꞌE nā e ai rō ꞌana te nuꞌu pē rā kona ꞌōꞌone riva-riva era: e haka roŋo rō ꞌā ꞌe e hāpaꞌo rō ꞌana i te vānaŋa o te ꞌAtua ꞌi roto i te rāua māhatu, ꞌe mai i a rāua e hua ena meꞌe rahi meꞌe haŋa e te ꞌAtua, pa he ŋā karu era ꞌā mai ruŋa i hua ai e toru ꞌahuru, e ono ꞌahuru, ꞌe ꞌātā e hoꞌe hānere karu mai te karu mau nō e tahi».
He kī takoꞌa e Ietū:  «ꞌIna ko naꞌa te ⸤roŋo riva-riva o te ꞌAtua⸥ pa he kope haka pura i te hakariꞌi ꞌai ka ha-haꞌo ki raro i te ꞌavahata ꞌo ki raro i te roꞌi. E haka ꞌite pa he kope haka rē i te hakariꞌi ꞌi te kona ruŋa nui mo māꞌeha.
Pē ira ka haka aŋi-aŋi ena i te meꞌe taꞌe haka ꞌite ꞌi muꞌa ꞌā ꞌe ka maꞌu ena ki roto i te māꞌeha i te meꞌe naꞌa o ruŋa i te ⸤haka tere iŋa ꞌāpī o te ꞌAtua⸥.
»Te nuꞌu haŋa mo aŋi-aŋi e haka topa te manaꞌu».
He kī haka ꞌou e Ietū:  «E uꞌi e haka topa riva-riva te kōrua manaꞌu o ruŋa i te hāpī ꞌāꞌaku. Pa he hāito iŋa ena ꞌā o te kōrua haka roŋo ꞌe haꞌatura ki te ꞌAtua, ka hāito takoꞌa atu ena e ia i te meꞌe mo ꞌite e kōrua o ruŋa ōꞌona, ꞌe ꞌātā e ꞌata haka ꞌite nō atu.
Te kope aŋi-aŋi ꞌe toꞌo mōꞌona i te parautiꞌa o te ꞌAtua he haka ꞌata aŋi-aŋi. ꞌE te kope ꞌina he toꞌo i rā meꞌe mōꞌona, ꞌātā ki te meꞌe ꞌiti-ꞌiti ꞌite e ia o ruŋa i te ꞌAtua ka toꞌo ena».
He kī takoꞌa e Ietū:  «Te haka tere iŋa ꞌāpī o te ꞌAtua pa he karu ꞌoka ꞌā e te kope e tahi.
Ka haꞌuru ꞌo ka ꞌara, ka pō ꞌo ka ꞌōtea, mā te taꞌe ꞌite e ia pē hē, he tupu te karu ꞌe he nui-nui he oho te tumu.
O te ꞌōꞌone, paꞌi, te aŋa he haka tupu, he haka nui-nui ꞌe he haka hua; te meꞌe raꞌe he tupu, te rua he eꞌa te kāhui ꞌe te toru, he puŋa.
Ki puŋa, he kato ꞌo te ai ko tano ꞌā te hora mo toꞌo».
He kī haka ꞌou e Ietū:  «¿Pa he aha ꞌā te haka tere iŋa ꞌāpī o te ꞌAtua? ¿Hai aha a au ana haꞌaauraꞌa atu?
Hai karu mostasa, karu hopeꞌa o te ꞌiti-ꞌiti.
Ka ꞌoka era, he tupu he nui-nui he oho ꞌe, ka hopeꞌa era, i hau ꞌi te nui-nui ki te tētahi meꞌe o roto o te kona ꞌoka kai ꞌe, ꞌi te nui-nui ꞌe ꞌi te pava o te maŋa-maŋa, e tano nō mo aŋa o te manu i te rāua hakapupa».
A Ietū e haka ꞌite e oho era i te vānaŋa o te ꞌAtua hai meꞌe rahi nō atu ꞌaꞌamu haꞌaauraꞌa pa he ŋā ꞌaꞌamu haꞌaauraꞌa nei. E hāpī era ki te roa nō mo aŋi-aŋi e te nuꞌu.
ꞌIna e tahi meꞌe i hāpī e Ietū i taꞌe ai hai ꞌaꞌamu haꞌaauraꞌa, ꞌe ki topa ananake ko tāꞌana nuꞌu hāpī, e haka ꞌite tahi era e ia i te auraꞌa o rā ŋā ꞌaꞌamu.
ꞌI rā mahana ꞌā, ꞌi te ahi-ahi pō, he kī e Ietū ki tāꞌana nuꞌu hāpī: «Mai ki oho tātou ki te rua pāꞌiŋa o te vai».
He haka rē i tū nuꞌu taꞌatoꞌa era ꞌe he oho ananake a ruŋa i te vaka era mai ruŋa i hāpī ai. ꞌI muri takoꞌa i oho ai te tētahi vaka.
E oho nō ꞌana ananake, he puhi pūai te tokerau, he ketu te pari, ꞌe he ꞌī he oho te vaka e te vai.
ꞌE a Ietū e haꞌuru ꞌana ꞌi tuꞌa o te vaka e raŋo rō ꞌā i tōꞌona pūꞌoko hai ŋaruꞌa. He haka ꞌara e tū nuꞌu era ꞌāꞌana he kī:  —E te Maꞌori, ¿ꞌina ꞌō koe he tapa atu ꞌī tātou e emu nei?
He eꞌa a Ietū ki ruŋa he kī ki te tokerau ꞌe ki te pari: «¡Ka mou! ¡Ka noho!». ꞌI tū hora ꞌā he kiva-kiva te tokerau ꞌe he māria te vai.
I oti era he kī e Ietū ki tū nuꞌu hāpī era ꞌāꞌana:  —¿He aha a kōrua e riꞌa-riꞌa ena? ¿ꞌIna ꞌana ꞌō kōrua kai haka moe ꞌā i te manaꞌu ꞌi ruŋa i a au?
He riꞌa-riꞌa rō atu ꞌai ananake, ꞌai ka kī ki a rāua ꞌā: «¿Ko ai mau te kope nei? ¡ꞌĀtā te tokerau ꞌe te pari e haꞌatura rō ꞌā ki a ia!».
E te taina, ¿ko ꞌite ꞌā a kōrua mai hē te ture ꞌe te tātake e ai ena ꞌi roto i a kōrua? Mai te haŋa ki te meꞌe taꞌe tano haka tātake oho i te manaꞌu.
Pē nei te auraꞌa: e ai rō ꞌana te kōrua meꞌe haŋa ꞌe ꞌina he ravaꞌa. ꞌE ꞌi te haŋa mo ravaꞌa i rā meꞌe, e tiŋaꞌi e haka mate nō i te taŋata. Te moto ꞌe te tamaꞌi e ai ena he mākota ꞌi te rua.  E taꞌe ravaꞌa ena e kōrua i te meꞌe, he taꞌe no-noꞌi ki te ꞌAtua.
ꞌE mo ai ko no-noꞌi ꞌā ꞌe ꞌina he vaꞌai atu, he taꞌe tano o te kōrua manaꞌu i no-noꞌi ai. E haŋa ena kōrua mo te meꞌe pohe nō o te hakari.
¡E te nuꞌu haka rehu i te ꞌAtua ē! ¿Kai ꞌite ꞌana ꞌō kōrua: te taŋata haŋa ki te haka tere iŋa o te ao nei he taŋata taꞌe haŋa ki te ꞌAtua? Te kope he repahoa o te ao nei he taŋata riri mo te ꞌAtua.
Taꞌe i hāꞌaki tahaŋa nō ꞌi ruŋa i te ⸤Pāpaꞌi Moꞌa⸥: «Te ⸤Vārua Maitai⸥ uŋa mai e te ꞌAtua ki roto i te tātou māhatu e haŋa rō ꞌana mo ai o tātou o te ꞌAtua mau nō».
ꞌE te ꞌAtua, ꞌi tōꞌona riva rahi, e hāꞌūꞌū rō mai ꞌā. E kī rō ꞌana, paꞌi, ꞌi ruŋa i te Pāpaꞌi Moꞌa:  «Te ꞌAtua ꞌina he haka tano i te manaꞌu o te nuꞌu manaꞌu i hau rō atu rāua ki te tētahi,  ꞌe ki te nuꞌu taꞌe manaꞌu pē ira, e hāꞌūꞌū ena hai riva rahi ōꞌona».
ꞌO ira, e haka rē kōrua mo haka tere atu e te ꞌAtua; ꞌina ko haka rē ki a Rukifero, ki tere ai mai muri i a kōrua.
E haka hāhine ki te ꞌAtua, ki haka hāhine atu ai.  E te nuꞌu hara ē, ¡ka haka maꞌitaki te kōrua māhatu! E te nuꞌu haŋa ki te ꞌAtua ꞌe ki te haka tere iŋa o te ao nei ē, ¡ka toꞌo te meꞌe rake-rake mai roto i te kōrua māhatu!
¡E taŋi ꞌe e haꞌamā ꞌi te kōrua meꞌe taꞌe tano aŋa! ¡E huri te kōrua kata ki te matavai ꞌe te kōrua koa ki te taŋi!
E riro kōrua he nuꞌu ꞌite pē nei ē: mo kore o te ꞌAtua ꞌina e tahi kōrua auraꞌa, ki haka hōnui atu ai kōrua e ia.
E te taina, ꞌina ko vānaŋa ꞌino mo te rua. Te kope vānaŋa ꞌino mo te rua e vānaŋa ꞌino takoꞌa ꞌā mo te haka tere iŋa o te ꞌAtua. Pē nei te auraꞌa: te kope vānaŋa ꞌino mo te rua e haꞌariro ꞌā i a ia he pūꞌoko haka tere o te hare ture mo kī i te hape ꞌe i te taꞌe hape o te tētahi ꞌe, takoꞌa, o te haka tere iŋa o te ꞌAtua haka ꞌite mai pē nei ē: e haŋa tātou ki te rua. ꞌE ꞌi te vānaŋa ꞌino e takeꞌa ena: kope taꞌe haꞌatura ki te haka tere iŋa o te ꞌAtua.
Te haka tere iŋa nei o te ꞌAtua i vaꞌai mai, ꞌe i a ia nō te parau mo ture. Tuꞌu ora ꞌe tuꞌu mate i a ia mau nō. ꞌE, ¿ko ai ia a koe mo kī i te hape o te rua?
Ka haka roŋo mai e te nuꞌu kī pē nei ē: «ꞌArīnā ꞌo āpō he oho tātou ki te kona e tahi, ꞌi ira ka noho ka hoꞌo ena e tahi matahiti ka ꞌī rō te moni».
¡Kai ꞌite hia he aha te meꞌe ka topa atu ena āpō! A kōrua, paꞌi, pa he kapua ꞌā: he topa ꞌe ꞌina he roa ia e ŋaro rō ena.
Te meꞌe mau o kōrua mo kī: «Ana haŋa te ꞌAtua he ora tātou, ꞌe ana haŋa takoꞌa a ia he aŋa tātou i te meꞌe nei ꞌo i te meꞌe era».
ꞌE a kōrua ko te haka paka iŋa ꞌana ꞌi te kōrua meꞌe aŋa. Te vānaŋa iŋa pē nā vānaŋa iŋa taꞌe tano.
Te kope ꞌite i te meꞌe riva-riva mo aŋa ꞌe ꞌina he aŋa, e hara ꞌā.
Ko haka ꞌite riva-riva ꞌā e te ⸤Vārua Maitai⸥ pē nei ē: ka hāhine ena te ŋā mahana hopeꞌa era, tētahi taŋata e ko haŋa haka ꞌou mo haka roŋo ki te hāpī parautiꞌa o te ꞌAtua. Ka haka roŋo ena ki te hāpī reo-reo o te tātane
hāpī e te nuꞌu reo-reo riva a te haho ꞌā ꞌe taꞌe ŋaroꞌa haka ꞌou i te mamae ꞌi roto i a rāua ꞌo te aŋa i te meꞌe taꞌe tano.
Te nuꞌu nei ꞌina he haꞌatiꞌa i te taŋata mo ⸤hāipo-ipo⸥ ꞌe mo kai i te tētahi kai aŋa e te ꞌAtua. Te nuꞌu ꞌite i te parautiꞌa ⸤haka moe i te manaꞌu⸥ ꞌi ruŋa i a Ietū ko aŋi-aŋi ꞌana pē nei ē: taꞌatoꞌa kai māuru-uru ki te ꞌAtua e tano nō mo kai.
Taꞌatoꞌa meꞌe aŋa e te ꞌAtua meꞌe riva-riva; mo māuru-uru ki a ia, ꞌina e tahi kai mo taꞌe kai.
ꞌĀꞌana, paꞌi, i kī, ꞌe o tātou te māuru-uru ki a ia.
E Timoteo, mo hāpī ōꞌou ki te taina i te ŋā meꞌe nei, he tāvini riva-riva ia koe o Ietū Kiritō. ꞌE te roŋo parautiꞌa o te ꞌAtua ꞌe te maꞌu ōꞌou i te hāpī riva-riva haka ꞌite atu he haka haŋu he oho i a koe.
ꞌIna koe ko haka roŋo ki te ꞌaꞌamu maꞌa-maꞌa o te taŋata. Ka aŋa ka oho nō koe mo ꞌata pūai ōꞌou pa he taŋata moꞌa ꞌe haꞌatura ki te ꞌAtua.
Te haka aŋa i te hakari mo haka hio-hio e hauhaꞌa rō ꞌā, ꞌe te ꞌite mo moꞌa ꞌe mo haꞌatura ki te ꞌAtua ꞌata hau rō atu i te hauhaꞌa, ꞌe taꞌe mo te noho iŋa ꞌi te ao nō nei, pē ira ꞌana mo te noho iŋa ka oho mai ena.
He parautiꞌa te meꞌe nei; e haka roŋo te taŋata taꞌatoꞌa.
Mo ira, e Timoteo ē, e aŋa ꞌe e haka ꞌuhu e oho nei a tātou ꞌi te aŋa o te ꞌAtua ora, ꞌo te ꞌite e tātou e haka tano tahi rō i tāꞌana meꞌe kī. ꞌĀꞌana, paꞌi, te haka eꞌa i te taŋata taꞌatoꞌa mai roto i te ūtuꞌa o te hara ꞌe te vaꞌai i te ora ꞌāpī ꞌina he hopeꞌa raꞌa ana haka moe i te manaꞌu ꞌi ruŋa i a Ietū.
He ŋā meꞌe nei te meꞌe ꞌāꞌau mo hāpī ꞌe mo kī mo aŋa e te taina.
E uꞌi ꞌo taꞌe haka au rō atu ꞌo te ai ōꞌou he taŋata ꞌāpī. Hai huru o tuꞌu vānaŋa ꞌe o tuꞌu noho iŋa, hai haŋa ōꞌou ki te rua, hai huru o tuꞌu haka moe iŋa i te manaꞌu ꞌi ruŋa i te ꞌAtua ꞌe hai noho iŋa hara kore ana haka takeꞌa ki te tētahi nuꞌu haka moe i te manaꞌu ꞌi ruŋa i a Ietū pē hē takoꞌa a rāua ana ai.
ꞌI tuꞌu tiaki iŋa mai, e taiꞌo koe ki te taŋata i te ⸤Pāpaꞌi Moꞌa⸥, e hāpī ꞌe e haka haŋu koe i te taina.
E Timoteo, e haka hio-hio e oho koe ꞌi te aŋa o te ꞌAtua hai meꞌe hauhaꞌa vaꞌai atu era e ia ꞌi te hora haka topa atu era i te rima a ruŋa i tuꞌu pūꞌoko e te ŋā kope pūꞌoko haka tere era koia ko kī atu i tāꞌana roŋo hai Vārua Maitai.
E uꞌi e aŋa riva-riva te ŋā meꞌe kī atu ena e au, ki takeꞌa ai e te nuꞌu taꞌatoꞌa pē hē e aŋa e oho ena koe i te meꞌe haŋa o te ꞌAtua.
E uꞌi riva-riva te huru o tuꞌu noho iŋa ꞌe te huru o tuꞌu hāpī iŋa i te rua; e haka hio-hio e oho nō koe i te ŋā meꞌe taꞌatoꞌa ena. Mo aŋa ōꞌou pē ira, taꞌe ko koe nō te meꞌe ka eꞌa ena mai roto i te ūtuꞌa o te hara, pē ira ꞌana te nuꞌu haka roŋo atu.
He eꞌa ia a Ietū mai te kona rio era ko Horotana, ko ꞌī ꞌā e te pūai o te ⸤Vārua Maitai⸥, ꞌe he oho ki te kona ꞌone taꞌe noho taŋata, i haka oho e te Vārua Maitai.
E maha ꞌahuru mahana i noho ai ꞌi ira ꞌe he haka ꞌatu e Rukifero.  ꞌIna e tahi meꞌe i kai a Ietū ꞌi rā ŋā mahana ꞌe i oho era he maruaki.
He kī e Rukifero:  —Ē, a koe he Poki o te ꞌAtua, ¿he aha rā koe e taꞌe haka riro ena i te ŋā māꞌea nei he haraoa?
He pāhono e Ietū:  —Ē, pē nei e kī ena ꞌi ruŋa i te ⸤Pāpaꞌi Moꞌa⸥: «Taꞌe hai haraoa nō te taŋata e ora ena».
He maꞌu ia e Rukifero ki ruŋa i te maꞌuŋa ruŋa nui, he haka takeꞌa hai minuti i te henua taꞌatoꞌa o te ao,
ꞌe he kī:  —Te henua taꞌatoꞌa ena ōꞌoku, ꞌe i a au te parau mo vaꞌai ki te kope ꞌāꞌaku i haŋa. Hora nei he vaꞌai tahi atu e au koia ko tōꞌona hauhaꞌa
mo tū-turi ꞌe mo haꞌamuri mai ōꞌou ki a au.
He pāhono e Ietū:  —Pē nei takoꞌa e kī ena ꞌi ruŋa i te Pāpaꞌi Moꞌa: «E haꞌamuri koe ki a Iehoha ki tuꞌu ꞌAtua ꞌe ki a ia mau nō koe ana tāvini».
I oti era he maꞌu e Rukifero i a Ietū ki Hērutarema ki ruŋa i te kona hopeꞌa o te ruŋa nui o te ⸤Kona Haꞌamuri ꞌAtua⸥ ꞌe he kī:  —He Poki koe o te ꞌAtua. Ka rere mai ruŋa nei ki raro.
Nā, paꞌi, e hāꞌaki rō ꞌā ꞌi ruŋa i te Pāpaꞌi Moꞌa:  “E uŋa rō atu te ꞌAtua i tāꞌana merahi mo hāpaꞌo i a koe.
Hai rima o rāua ka maꞌu ena i a koe a ruŋa  ꞌo hetu ki te māꞌea”.
He pāhono e Ietū:  —E hāꞌaki takoꞌa rō ꞌana ꞌi ruŋa: «ꞌIna koe ko haka ꞌatu i tuꞌu ꞌAtua, ꞌina ko aŋa e tahi meꞌe maꞌa-maꞌa hai manaꞌu pē nei ē: e haka eꞌa rō koe e te ꞌAtua mai rā meꞌe».
I uꞌi era e Rukifero ꞌina he rāveꞌa toe mo haka ꞌatu i a Ietū, he eꞌa he oho mai muri ꞌātā ki te mahana mo hoki.
He hoki ia a Ietū ki Karirea ko ꞌī ꞌā e te pūai o te Vārua Maitai. ꞌI ira ꞌe ꞌi te kona taꞌatoꞌa hāhine e vānaŋa rō ꞌā te nuꞌu o ruŋa i a Ietū.
E hāpī era ꞌi te ⸤hare pure hūrio⸥ o te kona taꞌatoꞌa tuꞌu. Te nuꞌu taꞌatoꞌa o rā ŋā kona e haꞌahana-hana rō ꞌā i a ia.
He oho ia a Ietū ki Nātāreta ki te kona ꞌi ira i nui-nui ai. I tano era te ⸤mahana haka ora⸥, he oho ki te hare pure hūrio, pa he meꞌe rava aŋa e ia ꞌi te mahana haka ora, ꞌe he māroa mo taiꞌo i te Pāpaꞌi Moꞌa.
He puka o te perofeta era ko ꞌItaia te meꞌe i vaꞌai. He mātaki ꞌi te kona e hāꞌaki rō ꞌā pē nei ē:
«ꞌI ruŋa i a au te Vārua o te ꞌAtua,  ꞌo te ai ko haꞌataꞌa ꞌana i a au  mo maꞌu i te roŋo riva-riva ꞌāꞌana ki te nuꞌu veve.  Ko uŋa mai ꞌā mo haka ꞌite ki te nuꞌu puru  e ai rō ꞌā te rāveꞌa mo eꞌa o rāua mai roto i te ꞌati.  Ko uŋa takoꞌa mai ꞌana i a au mo haka māꞌeha i te mata o te nuꞌu matapō,  mo haka eꞌa i te nuꞌu mai te rima o te nuꞌu tōtōā i a rāua,
ꞌe mo haka ꞌite pē nei ē:  ko tano ꞌā te hora mo haꞌamaitai e te ꞌAtua i te taŋata».
He puru a Ietū i tū puka era, he vaꞌai ki te taŋata hāꞌūꞌū ꞌi te aŋa o roto i te hare pure ꞌe he noho. Te nuꞌu taꞌatoꞌa o ira ko te uꞌi iŋa ꞌana a ruŋa.
He haꞌamata ia a Ietū he vānaŋa: «ꞌI ꞌaŋarīnā te meꞌe taiꞌo atu ena e au o ruŋa i te Pāpaꞌi Moꞌa i tano ai».
Te nuꞌu taꞌatoꞌa o ira e koa rō ꞌā e vānaŋa era o ruŋa i a Ietū ꞌe ko māere tahi ꞌana ꞌi te meꞌe nehe-nehe kī e ia. He ꞌui ki a rāua ꞌā:  —¿Pē hē ia te meꞌe nei? Ko tū poki era ꞌa ⸤Kōsē⸥, paꞌi, te kope nei.
He kī haka ꞌou e Ietū:  —Ko ꞌite ꞌana a au e kī rō mai kōrua i te vānaŋa nei: «E te taote, ka haka ora koe i a koe ꞌā». E takoꞌa: «Te meꞌe aŋa e koe ꞌi Kaperenāū ka aŋa takoꞌa ꞌi nei ꞌi tuꞌu kāiŋa».
Ko te vānaŋa iŋa ꞌana ia a Ietū:  —ꞌĪ a au he kī atu: te taŋata ꞌina he haŋa ki te perofeta o te rāua kāiŋa mau ꞌā.
Te parautiꞌa, ꞌi tū matahiti era e toru ꞌe te ꞌafa taꞌe hoa era o te ꞌua, rahi era o te maruaki ꞌi ruŋa i te henua, ŋā mahana era ko ⸤ꞌĒria⸥ te perofeta, i ai rō ꞌi Itaraera meꞌe rahi ŋā viꞌe hove.
ꞌE ꞌina he ꞌAtua kai uŋa i a ꞌĒria mo hāꞌūꞌū ki rā ŋā viꞌe; i haka oho ai ki te viꞌe hove taꞌe he hūrio o te kona era ko Tarapeta, he kona hāhine ki Tīrone.
»I ai takoꞌa rō meꞌe rahi nuꞌu rēpera o Itaraera ꞌi te ŋā mahana era ko Eriteo te perofeta, ꞌe ꞌina e tahi o rā nuꞌu i haka ora; he taŋata mau nō e tahi taꞌe he hūrio te ꞌīŋoa ko Nāmana o te kona era ko Tīria te meꞌe i haka ora.
I ŋaroꞌa era e te nuꞌu taꞌatoꞌa o roto i te hare pure hūrio i te vānaŋa ꞌa Ietū, he riri tahi rō ꞌai.
He moko he ꞌa-ꞌaru i a Ietū he maꞌu he iri ki te kona hopeꞌa o te ruŋa nui o Nātāreta mo ava ki raro.
He huri ia a Ietū, he hoki a vāeŋa o rā ŋā nuꞌu ꞌe he eꞌa he oho rō ꞌai.
He eꞌa a Ietū he oho ki Kaperenāū, he kona haka ꞌou o Karirea, ꞌe ꞌi te mahana haka ora e hāpī era ꞌi roto i te hare pure hūrio.
He māere te nuꞌu ꞌi te huru o tōꞌona hāpī iŋa; e vānaŋa era pa he taŋata i a ia te parau o te meꞌe taꞌatoꞌa.
ꞌI roto i rā hare pure e tahi taŋata ko oꞌo ꞌā e te tātane, he ohu pūai:
—¿He aha taꞌa meꞌe haŋa i a mātou, e Ietū o Nātāreta ē? ¿E oho mai ꞌana koe mo haka kore i a mātou? Ko ꞌite ꞌana a au ko ai koe: he kope moꞌa uŋa mai e te ꞌAtua.
He ture ia e Ietū ki tū tātane era:  —¡Ka mou ꞌe ka eꞌa koe mai roto i te taŋata ena!  He haka ꞌamo e tū tātane era i rā kope ki raro e uꞌi nō atu ꞌana te nuꞌu taꞌatoꞌa o tū kona era. He eꞌa rā tātane mai roto ꞌe ꞌina e tahi meꞌe ꞌino i aŋa.
He riꞌa-riꞌa tahi tū nuꞌu era koia ko kī ki a rāua ꞌā: «¿Ko ŋaroꞌa ꞌā e kōrua te vānaŋa o te kope era? I kī era ki te tātane ka eꞌa, he eꞌa rō ꞌai».
ꞌE he ꞌata rahi rō ꞌai te vānaŋa o ruŋa i a Ietū ꞌi te kona taꞌatoꞌa hāhine ki ira.
He eꞌa a Ietū mai tū hare pure era, he oho ki te hare o Tīmona. Te māmā huŋavai o Tīmona e māui-ui rō ꞌā, ko hū ꞌā te hakari ꞌi te māui-ui. He ani e te nuꞌu ki a Ietū mo haka ora.
He noi a Ietū a ruŋa i rā viꞌe, he kī ki te māui-ui mo kore, ꞌe he kore rō ꞌai. ꞌI tū hora ꞌā he eꞌa rā viꞌe ki ruŋa he haꞌamata he vaꞌai hai kai mo rāua.
I ŋaro era te raꞌā o rā mahana haka ora era, he eꞌa te taŋata taꞌatoꞌa ai o te rāua nuꞌu māui-ui he maꞌu ki a Ietū. ꞌE, ka ai atu huru kē huru kē te rāua māui-ui, he haka puā e Ietū hai rima ꞌe he ora rō ꞌai.
I rahi rō te nuꞌu o rā nuꞌu māui-ui era mai roto takoꞌa i eꞌa ai te tātane koia ko ohu:  —¡He Poki koe o te ꞌAtua!  He ture e Ietū ki rā ŋā tātane ꞌe, ꞌi te ꞌite o rāua a ia he ⸤Kiritō⸥, ꞌina he haka rē e Ietū mo vānaŋa.
I ꞌōtea era he eꞌa a Ietū he oho mai tū kona era ki te kona ꞌina he taŋata. He kimi he oho e te nuꞌu ka ravaꞌa rō. Te haŋa mo taꞌe oho o Ietū mai muri i a rāua.
He kī e Ietū: «Te aŋa ꞌāꞌaku he haka ꞌite takoꞌa ki te taŋata o te tētahi kona i te roŋo riva-riva o ruŋa i te ⸤haka tere iŋa ꞌāpī o te ꞌAtua⸥; ki ira a au i uŋa mai ai».
Pē ira a Ietū e haka ꞌite e oho era i te ⸤roŋo riva-riva o te ꞌAtua⸥ ꞌi te hare pure hūrio taꞌatoꞌa o tōꞌona henua.
ꞌE o ruŋa i te meꞌe he haꞌaputu i te moni mo te taina veve o Hērutarema, ¡¿mo aha atu ꞌā a au ana pāpaꞌi haka ꞌou atu?!
Ko ꞌite riva-riva ꞌana, paꞌi, e au e haŋa rō ꞌana a kōrua mo hāꞌūꞌū. ꞌE tāꞌaku aŋa he ꞌaꞌamu nō hai koa ki te nuꞌu o Mātērōnia pē nei ē: mai tū matahiti oti era ꞌā, a kōrua, te nuꞌu o Ākāia, e haŋa rō ꞌana mo hāꞌūꞌū. ꞌE te rahi raꞌa o te nuꞌu o ira ko haŋa takoꞌa ꞌā mo hāꞌūꞌū i te aŋa nei, he ꞌite i te rahi o te haŋa o kōrua mo hāꞌūꞌū.
ꞌE, kai ai atu pē ira, he uŋa atu a au i te ŋā taina nei mo hāꞌūꞌū atu, ꞌo taꞌe tano tāꞌaku vānaŋa kī era o ruŋa i a kōrua. Te meꞌe haŋa: ka tuꞌu atu ena a au, ko taka-taka ꞌā te moni i a kōrua,
ꞌo oho tāꞌue atu te nuꞌu o Mātērōnia ꞌi muri i a au he takeꞌa kai taka-taka ꞌā i a kōrua, ꞌe he haꞌamā a au. ꞌE, ¡¿mo aha atu ꞌā ana kī atu pē hē kōrua ka haꞌamā takoꞌa ena?! E ꞌaꞌamu rō ꞌana, paꞌi, mātou: a kōrua e haka tano tahi rō ꞌana i te kōrua meꞌe kī.
ꞌO ira a au i manaꞌu ai mo vānaŋa ki te ŋā taina nei mo oho atu mo uꞌi i a kōrua ꞌi raꞌe ki a au, mo hāꞌūꞌū atu mo haka mao i rā meꞌe kī era e kōrua. Pē ira ka tuꞌu atu ena a mātou, he takeꞌa e te taina taꞌatoꞌa i vaꞌai ai a kōrua hai māhatu, taꞌe ꞌō ꞌo te ai ko kī atu ꞌā.
E manaꞌu kōrua ki te vānaŋa nei: «Te kope taꞌe ꞌoka rahi, meꞌe taꞌe rahi te meꞌe ka kato era; ꞌe te kope ꞌoka rahi, meꞌe rahi ka kato era».
Taꞌatoꞌa o kōrua ana vaꞌai i te meꞌe manaꞌu ꞌi roto i te māhatu hai haŋa, ꞌe taꞌe ꞌō ꞌo te ai ko kī atu ꞌā e te rua. Te ꞌAtua, paꞌi, e haŋa rō ꞌā ki te kope vaꞌai i te meꞌe hai koa.
ꞌE i a ia te pūai mo haꞌamaitai hai rauhuru nō atu meꞌe ꞌo hape e tahi meꞌe o kōrua, ꞌe, ꞌi te rahi, he topa ꞌātā mo hāꞌūꞌū ki te tētahi.
E kī rō ꞌana, paꞌi, ꞌi ruŋa i te ⸤Pāpaꞌi Moꞌa⸥ mo te kope riva:  «E rahi rō ꞌā te vaꞌai iŋa ki te nuꞌu veve,  ꞌe tōꞌona riva era e ko rehu ki te hora hopeꞌa».
O te ꞌAtua te vaꞌai i te karu ki te nuꞌu ꞌoka, ꞌe i te kai ki te taŋata. ꞌĀꞌana takoꞌa te vaꞌai ꞌe te haka rahi i te meꞌe ai o kōrua, mo ꞌata rahi o te kōrua hāꞌūꞌū ki te rua.
Pē ira ka ai ena rauhuru nō atu kōrua hauhaꞌa ꞌe he tano mo hāꞌūꞌū ki te rua hai māhatu. Te moni haka taka-taka ena e kōrua ka maꞌu ena e mātou he rāveꞌa haka ꞌou e tahi mo māuru-uru o te tātou ŋā taina era o Hērutarema ki te ꞌAtua.
Te maꞌu i te hāꞌūꞌū nei ki te ŋā taina era o ira taꞌe nō e maꞌu ꞌā i te meꞌe hape o rāua, e aŋa takoꞌa ꞌā i te meꞌe mo ꞌata māuru-uru o rāua ki te ꞌAtua.
Hai hāꞌūꞌū ena o kōrua he haꞌahana-hana te taina o Hērutarema ki te ꞌAtua ꞌi te ꞌite e maꞌu ꞌe e haꞌatura rō ꞌana kōrua ki te ⸤roŋo riva-riva o te ꞌAtua⸥ o ruŋa i a Ietū Kiritō, ꞌe ꞌi te rahi o te kōrua hāꞌūꞌū iŋa ki a rāua ꞌe ki te taŋata taꞌatoꞌa.
ꞌE ꞌātā he pure hai māhatu mo kōrua ꞌi te takeꞌa i te riva rahi o te ꞌAtua ꞌi ruŋa i a kōrua.
¡Ki māuru-uru tahi tātou ki te ꞌAtua ꞌo te vaꞌai mai i te hauhaꞌa hopeꞌa o te nui-nui, hauhaꞌa ꞌina he vānaŋa mo haꞌaauraꞌa, he Poki ena ꞌāꞌana!
I rahi rō te nuꞌu i uꞌi mo pāpaꞌi i te tī-tika mau o te meꞌe i aŋa e Ietū ꞌi roto i te taŋata,
meꞌe haka ꞌite mai e te nuꞌu he mataꞌite mai te haꞌamata iŋa o rā ŋā meꞌe. Ki a rāua i vaꞌai ai mo maꞌu i te aŋa nei he haka ꞌite i te ⸤roŋo riva-riva o te ꞌAtua⸥.
ꞌE, a au, e tōꞌoku repahoa hōnui ko Teofiro ē, i rara tahi rō, mai te haꞌamata ki te hopeꞌa, hē mau te parautiꞌa o te meꞌe taꞌatoꞌa topa era, ꞌe ki tōꞌoku manaꞌu meꞌe riva-riva mo pāpaꞌi atu ōꞌoku i te tī-tika mau,
ki aŋi-aŋi riva-riva ai e koe i te parautiꞌa o te meꞌe hāpī atu era.
ꞌI te hora ko ⸤ꞌErore⸥ te ꞌariki o Hūrea, e ai rō ꞌā e tahi ⸤oromatuꞌa⸥ te ꞌīŋoa ko Taharia o roto o te nūnaꞌa oromatuꞌa hakaara o ꞌĀvia. Te ꞌīŋoa o tāꞌana viꞌe ko Itapera, he hakaara o te oromatuꞌa o muꞌa ꞌā ko ⸤ꞌĀrone⸥.
A rāua nuꞌu tano ki te mata o te ꞌAtua; e haꞌatura rō ꞌana ki te roŋo ꞌe ki tāꞌana haka tere iŋa ko te haꞌatura iŋa ena ꞌina he hape.
A rāua ꞌina kai ai te poki, he paꞌa o Itapera ꞌe he rahi o te rāua matahiti.
He tuꞌu ki te mahana e tahi, he topa ki te nūnaꞌa oromatuꞌa hakaara o ꞌĀvia mo maꞌu i te aŋa ꞌi te Kona Haꞌamuri ꞌAtua.
He uꞌi ia, pa he meꞌe rava aŋa e rāua, ki a ai ana topa mo uru ki roto i te ⸤Kona Moꞌa⸥ mo tutu i te incienso , ꞌe i topa ai ki a Taharia.
ꞌI te hora e tutu ꞌā i te incienso , te nuꞌu taka-taka o haho e pure ꞌana.
E aŋa nō ꞌā a Taharia i tū meꞌe era, he takeꞌa i te merahi e tahi o te ꞌAtua e māroa rō ꞌā ꞌi te pāꞌiŋa mataꞌu o te kona ⸤fata⸥ tutu incienso .
I takeꞌa era he veveri koia ko riꞌa-riꞌa.
He kī e tū merahi era:  —E Taharia, ꞌina koe ko riꞌa-riꞌa. Ko ŋaroꞌa ꞌana e te ꞌAtua i taꞌa pure, ꞌe nā he poreko mai roto i taꞌa viꞌe te poki māꞌau. Ki poreko, he nape koe i te ꞌīŋoa ko Iovani.
A koe e ŋaroꞌa rō i te koa ki roto i te māhatu, ꞌe meꞌe rahi nuꞌu ka koa takoꞌa ena ꞌo te poreko o nā poki.
E riro rō a ia he kope hōnui e tahi ki te mata o te ꞌAtua. ꞌIna e ko unu i te ꞌava, ꞌe mai te hora ꞌi roto i te manava ꞌā, ka ai ena ꞌi ruŋa i a ia te pūai o te ⸤Vārua Maitai⸥.
»E rahi rō te itaraera ka haka huri ena e ia i te manaꞌu ki a Iehoha, ki te ꞌAtua.
E oho rō ꞌi muꞌa i te ⸤Kiritō⸥ hai haŋu ꞌe hai pūai tuꞌu pa he haŋu ꞌe pa he pūai o te perofeta era ko ꞌĒria, mo haka hoki o te haŋa o te matuꞌa ki tāꞌana poki ꞌe o te poki ki tōꞌona matuꞌa, ꞌe mo ꞌite o te nuꞌu taꞌe haka roŋo mo haꞌatura. Pē ira ka haka riva-riva ena i te taŋata mo te tuꞌu iŋa mai o te Kiritō.
He ꞌui e Taharia:  —¿Pē hē a au ana aŋi-aŋi e topa rō mai te meꞌe ena? Ko korohuꞌa ꞌana a au, ꞌe ko rūꞌau ꞌā tāꞌaku viꞌe.
He pāhono e tū merahi era:  —A au ko Kapiriera, e aŋa nei ki te ꞌAtua; ꞌāꞌana i uŋa mai i a au mo vānaŋa atu ꞌe mo haka ꞌite atu i te parau ꞌāpī riva-riva nei.
ꞌE, ꞌi tuꞌu taꞌe haka roŋo ki te meꞌe kī atu e au, nā he kore tuꞌu reꞌo ꞌe e ko vānaŋa haka ꞌou koe ꞌātā ka tano tahi rō, ꞌi tōꞌona hora, te meꞌe taꞌatoꞌa kī atu ena e au.
ꞌAi ia te taŋata e tiaki nō ꞌana ꞌi haho ki a Taharia koia ko ꞌui he aha e taꞌe hōrou e taꞌe eꞌa era.
ꞌE, i eꞌa ai, ꞌina he reꞌo toe. He aŋi-aŋi e te nuꞌu ko haka takeꞌa ꞌā e te ꞌAtua i te meꞌe ꞌi roto i tū Kona Moꞌa era. I haka ꞌite ai a Taharia i tāꞌana vānaŋa i haꞌaauraꞌa hai rima, ꞌe pē ira i noho ai.
I oti era te aŋa o tū ŋā mahana era ꞌi roto i te Kona Haꞌamuri ꞌAtua, he eꞌa he oho rō ꞌai a Taharia ki tōꞌona hare.
ꞌE, kai roa, he tupu te poki ꞌa Itapera. E rima ꞌāvaꞌe i noho ai ꞌi roto i tōꞌona hare ꞌina he eꞌa koia ko manaꞌu:
«Te ꞌAtua i aŋa mai ai i te meꞌe nei ꞌo haꞌamā haka ꞌou a au ꞌi te nuꞌu he poki kore ꞌāꞌaku».
Ka ono ꞌāvaꞌe o te tupu o Iovani, he uŋa e te ꞌAtua i te merahi era ko Kapiriera ki Nātāreta, he kona e tahi o Karirea.
ꞌI ira e noho era a Māria, he uka e tahi kai noho ꞌā ki te taŋata, ko haꞌamoꞌa-moꞌa ꞌā mo ⸤hāipo-ipo⸥ ararua ko te taŋata te ꞌīŋoa ko ⸤Kōsē⸥ o te hakaara o te ꞌariki era ko ⸤Tāvita⸥.
I tuꞌu era rā merahi, he uru ki roto i te kona era ꞌi ira a Māria he kī:  —ꞌIorana koe, e te vovo here o te ꞌAtua ē. Ararua kōrua ko te ꞌAtua.
He māere a Māria ꞌi tū vānaŋa era ꞌe he ꞌui ki a ia ꞌā: «¿He aha hō te auraꞌa o te vānaŋa era?».
He kī e tū merahi era:  —E Māria, ꞌina koe ko riꞌa-riꞌa. ꞌI ruŋa i a koe te koa o te ꞌAtua.
Nā he tupu taꞌa poki; he poreko poki tane. He nape koe i te ꞌīŋoa ko Ietū.
E riro rō a ia he taŋata hōnui; e kī rō he Poki o te ꞌAtua. ꞌE, pa he haka ꞌariki iŋa era o te ꞌAtua i tōꞌona tupuna i a Tāvita, ka haka ꞌariki takoꞌa ena i a ia.
He haka tere i te itaraera ꞌātā ki te hopeꞌa raꞌa ꞌe tōꞌona haka tere iŋa ꞌina he hopeꞌa raꞌa.
He ꞌui e Māria ki tū merahi era:  —¿Pē hē te meꞌe tuꞌu pē nā ana topa mai ki a au? ꞌIna, paꞌi, e tahi taŋata noho ꞌāꞌaku.
He pāhono e te merahi:  —E topa rō atu te Vārua Maitai, ꞌe ꞌi ruŋa i a koe ka noho ena te mana o te ꞌAtua. ꞌO ira te poki ka poreko ena ꞌina e ko ravaꞌa e te hara; e kī rō he Poki o te ꞌAtua.
Pē ira takoꞌa ꞌana tuꞌu huaꞌai ko Itapera, e kī ena he paꞌa, ka ai atu he rūꞌau, ꞌai ko tupu ꞌana tāꞌana poki ka ono ꞌāvaꞌe, poki tane.
Mo te ꞌAtua, paꞌi, ꞌina e tahi meꞌe mo taꞌe ravaꞌa mo aŋa.
He kī e Māria:  —A au he tāvini o te ꞌAtua; ka aŋa ꞌi ruŋa i a au tāꞌana meꞌe ena e koe e kī mai ena.  I oti era te meꞌe nei, he ŋaro rō ꞌai tū merahi era.
ꞌI rā ŋā mahana, he eꞌa he oho a Māria e hōrou rō ꞌana ki te kona e tahi o te maꞌuŋa era o Hūrea.
He tuꞌu ia ki te hare o Taharia. I uru era he ꞌaroha ki a Itapera.
I ŋaroꞌa era e Itapera i te ꞌaroha ꞌa Māria, he mākenu-kenu te poki o roto i a ia ꞌe he ꞌī rō ꞌai a Itapera e te pūai o te Vārua Maitai.
ꞌO ira i haka pūai te reꞌo i kī ai:  —¡E Māria, ꞌata haꞌamaitai koe e te ꞌAtua ki te taꞌatoꞌa ŋā viꞌe, ꞌe ko haꞌamaitai takoꞌa ꞌana i taꞌa poki!
¿Ko ai a au i oho mai ai te matuꞌa vahine o te Kiritō uꞌi i a au?
I ŋaroꞌa era e au i taꞌa ꞌaroha, he mākenu-kenu tāꞌaku poki ꞌi te koa.
¡Ko te koa ꞌō i a koe e haka noho ena i te manaꞌu e topa tahi rō atu te meꞌe haka ꞌite atu era e te ꞌAtua!
He kī ia e Māria:  «Hai māhatu a au e haꞌahana-hana nei i te ꞌAtua;
te koa o tōꞌoku vārua i a ia, ꞌAtua haka eꞌa i a au mai te ūtuꞌa o te hara.
Te ꞌAtua ko manaꞌu ꞌā ki a au, he tāvini ōꞌona,  ꞌe mai te hora nei ki te hopeꞌa raꞌa  e kī rō e te nuꞌu he viꞌe haꞌamaitai a au e te ꞌAtua.
Ko aŋa ꞌana, paꞌi, ꞌi ruŋa i a au  i te meꞌe hopeꞌa o te nui-nui e te ꞌAtua moꞌa,  i a ia te pūai taꞌatoꞌa.
E ko kore te ꞌaroha ōꞌona  mo te nuꞌu haꞌamuri ki a ia.
Ko haka takeꞌa ꞌana i tōꞌona pūai;  kai haka tano i te manaꞌu o te nuꞌu kī i hau rāua ki te tētahi.
Ko hiko ꞌana i te tōroꞌa ꞌariki mai te ꞌariki,  ꞌe ko haka nui-nui ꞌā i te nuꞌu tōroꞌa kore.
Ko haꞌaꞌī ꞌā hai taoꞌa i te nuꞌu meꞌe kore,  ꞌe ko haka oho ꞌana i te nuꞌu ꞌono ꞌina e tahi meꞌe maꞌu o te rima.
I hāꞌūꞌū rō i te itaraera, he tāvini ōꞌona,  he taꞌe rehu o tāꞌana hōrea mo haka ꞌaroha i a rāua.
Pē ira, paꞌi, i hōrea ai ki te tātou tupuna ko ⸤ꞌAparahama⸥  ꞌe ki tōꞌona hakaara pe muꞌa ka oho ena».
E toru ꞌāvaꞌe tūmaꞌa i noho ai a Māria ꞌi muri i a Itapera, ꞌai ka hoki iho ki tōꞌona hare.
I tano era te mahana mo poreko o tū poki era ꞌa Itapera, he poreko poki tane.
Te huaꞌai o Itapera ꞌe te nuꞌu o te hare taꞌatoꞌa hāhine ki te hare ōꞌona, i ꞌite era pē hē te ꞌAtua i haka takeꞌa ai i tōꞌona riva rahi ki a Itapera, he koa tahi rō ꞌai.
I tano era te vaꞌu mahana o te poki, he maꞌu he haka tāpaꞌo i te tāpaꞌo iŋa o rāua o te ⸤hūrio⸥, he hore i te kiri o te kinoŋa. Te nuꞌu e haŋa rō ꞌana mo nape i te ꞌīŋoa ko Taharia, he ꞌīŋoa o tōꞌona matuꞌa tane.
He kī e te viꞌe matuꞌa o te poki:  —Te ꞌīŋoa mōꞌona ko Iovani.
He pāhono e tū nuꞌu era:  —ꞌIna e tahi o roto o tuꞌu huaꞌai ai o te ꞌīŋoa ena.
He ꞌui ia ki te matuꞌa tane, i haꞌaauraꞌa hai rima, mo ꞌite ko ai te ꞌīŋoa haŋa ꞌāꞌana mo nape.
He haꞌaauraꞌa e Taharia mo vaꞌai e tahi miro pararaha mo pāpaꞌi, ꞌe he pāpaꞌi ꞌi ruŋa: «Te ꞌīŋoa mo te poki ko Iovani». ꞌE he māere tū nuꞌu taꞌatoꞌa era.
ꞌI rā hora i vānaŋa haka ꞌou ai a Taharia, ꞌe he haꞌamata he haꞌahana-hana ki te ꞌAtua.
I uꞌi era e rā nuꞌu ko vānaŋa haka ꞌou ꞌā, he riꞌa-riꞌa tahi rō ꞌai, ꞌe te nuꞌu taꞌatoꞌa noho o te kona maꞌuŋa o Hūrea i ꞌite takoꞌa rō i rā meꞌe.
Te nuꞌu taꞌatoꞌa ŋaroꞌa i rā parau ꞌāpī he ꞌui ki a rāua ꞌā: «¿Ko ai hō te poki era ka nui-nui ena?», ꞌi te ꞌite pē nei ē: ꞌi ruŋa i rā poki te mata o te ꞌAtua.
A Taharia, te matuꞌa tane o rā poki, ko oꞌo ꞌana e te pūai o te Vārua Maitai, he haꞌamata he vānaŋa hai meꞌe i haka vānaŋa e te ꞌAtua, he kī:
«¡Ko te nui-nui i te ꞌAtua o te itaraera  ꞌo te oho mai mo toꞌo i tōꞌona taŋata mai roto i te rake-rake!
Ko uŋa mai ꞌana i te kope pūai e tahi  mo haka eꞌa i a tātou mai roto i te ūtuꞌa o te hara  ꞌe mo vaꞌai mai i te ora ꞌāpī ꞌina he hopeꞌa raꞌa,  he hakaara o tōꞌona tāvini ko Tāvita,
mo haka tano tahi i tāꞌana meꞌe hōrea mai ꞌi muꞌa ꞌā,  haka ꞌite mai e tāꞌana ŋā perofeta moꞌa era pē nei ē:
e haka eꞌa rō i a tātou mai roto i te rima o te nuꞌu taꞌe haŋa mai  ꞌe mai roto i te rima o te nuꞌu taꞌatoꞌa riri mo tātou,
e haka ꞌaroha rō i te tātou tupuna,  ꞌe e ko rehu i a ia ki te hora hopeꞌa tāꞌana hōrea moꞌa
vaꞌai ki te tātou tupuna ko ꞌAparahama
ki ai ai te tātou noho iŋa ꞌina he meꞌe mo riꞌa-riꞌa  ꞌe ki taꞌe ai haka ꞌou ai ꞌi roto i te rima o te nuꞌu taꞌe haŋa mai,  ki aŋa riva-riva ai tātou ki a ia
hai māhatu maꞌitaki, ꞌe hai aŋa i te meꞌe tī-tika  ꞌi muꞌa ōꞌona paurō te mahana ꞌātā ki te tātou mate iŋa».
He vānaŋa ia a Taharia ki tāꞌana poki:  «E haŋu ꞌāꞌaku ē, e kī rō i a koe he perofeta o te ꞌAtua,  ꞌo te ai māꞌau e haka riva-riva i te ara o te Kiritō
ꞌe e haka ꞌite ki tōꞌona taŋata e ravaꞌa nō e rāua i te ora ꞌāpī ꞌina he hopeꞌa raꞌa  hai haka kore e te ꞌAtua i te rāua hara.
ꞌI te rahi o tōꞌona haŋa ꞌe riva ki a tātou,  he uŋa mai mai te raŋi i te kope tuꞌu pa he raꞌā
mo haka māꞌeha i a tātou e noho nei ꞌi roto i te pōhāhā o te hara,  ꞌe mo haka tika mo oho a te ara o te haumārū».
ꞌE, ko nui-nui ko oho ꞌā tū poki era koia ko te pūai ko te oho tōꞌona vārua. ꞌI te kona ꞌone taꞌe noho taŋata i noho ai ꞌātā ka tano rō te mahana mo haka ꞌite i a ia ki te itaraera.
ꞌO ira, e te taina ē, a kōrua, te nuꞌu haꞌataꞌa ꞌe haŋa e te ꞌAtua mo tuꞌu ki muri i a ia ꞌi te raŋi, e manaꞌu riva-riva o ruŋa i a Ietū, he kope ꞌi ruŋa i a ia a tātou e haka moe ena i te manaꞌu. A ia he kope uŋa mai e te ꞌAtua mo ⸤oromatuꞌa hopeꞌa o te ra-rahi⸥ o tātou.
ꞌE ꞌa Ietū, kope haꞌataꞌa e te ꞌAtua mo rā aŋa, i aŋa tahi rō i te meꞌe kī e te ꞌAtua mo aŋa. Pē ira ꞌana a Mōtē, i aŋa tahi rō i te meꞌe kī e te ꞌAtua mo aŋa hora haka tere era e ia i tōꞌona taŋata.
Ka ai atu pē ira, mo te ꞌAtua, ꞌata hau rō atu a Ietū ki a Mōtē, pa he oho iŋa ena i hau rō atu te kope ꞌāꞌana te hare i aŋa, ki rā hare mau ꞌā.
Taꞌatoꞌa hare i ai rō te taŋata ꞌāꞌana i aŋa, ꞌe te meꞌe taꞌatoꞌa e ai ena o te ꞌAtua i aŋa.
A Mōtē, pa he tāvini o te ꞌAtua, kai taꞌe aŋa i te meꞌe taꞌatoꞌa kī e te ꞌAtua mo aŋa hora haka tere era e ia i tōꞌona taŋata, ꞌe rā aŋa era ꞌāꞌana he haꞌaauraꞌa o te meꞌe ka haka ꞌite era e te ꞌAtua pe muꞌa ka oho era.
Pē ira ꞌā te ⸤Kiritō⸥, ꞌina e ko taꞌe aŋa i te meꞌe taꞌatoꞌa kī e te ꞌAtua mo aŋa. Te meꞌe topa kē ōꞌona, a ia he Poki o te ꞌAtua, ꞌe pa he Poki o te ꞌAtua e haka tere ꞌe e hāpaꞌo ena i te nuꞌu taꞌatoꞌa o te ꞌAtua, ꞌe rā nuꞌu ko tātou ana maꞌu hio-hio ana oho nō tātou i te manaꞌu ꞌi ruŋa i a ia, ꞌe ana tiaki hai koa i te meꞌe taꞌatoꞌa hōrea mai e ia.
ꞌO ira, pa he meꞌe kī e te ⸤Vārua Maitai⸥ ꞌi ruŋa i te ⸤Pāpaꞌi Moꞌa⸥:  «Mo ŋaroꞌa e kōrua ꞌi ꞌaŋarīnā i te meꞌe kī atu e te ꞌAtua,
ꞌina ko haka hio-hio te kōrua manaꞌu,  pa he nuꞌu era ꞌi te kona ꞌone taꞌe noho taŋata taꞌe haꞌatura era ki te ꞌAtua,  aŋa era i te meꞌe taꞌe tano mo uꞌi ꞌātā ki hē te roa ka haꞌaoromaꞌi era e ia.
ꞌI ira te kōrua tupuna i haka ꞌatu mai ai i a au,  ka ai atu i takeꞌa rō i te mana aŋa e au ꞌi roto i te matahiti e maha ꞌahuru.
ꞌO ira a au i riri ai ꞌe i kī ai mo te nuꞌu era:  “Taꞌe te rāua māhatu ꞌi ruŋa i a au,  ꞌe ꞌina he haŋa mo haꞌatura mai”.
ꞌE ꞌi roto i tōꞌoku riri a au i hōrea ai:  “Ki te hora hopeꞌa ꞌina a rāua e ko oꞌo  ki te kona haka riva-riva era e au mo haka ora o rāua”».
E te taina, e uꞌi ꞌo ai te kōrua māhatu taꞌe tano taꞌe ⸤haka moe i te manaꞌu⸥ ꞌi ruŋa i te ꞌAtua ora, ꞌo haꞌataꞌa rō kōrua mai muri i a ia.
Te meꞌe mo aŋa paurō te mahana mai ora ꞌā kōrua, he hatu ki te rua mo haka noho mo oho i te manaꞌu ꞌi ruŋa i te ꞌAtua, ꞌo reo-reo atu e te hara, ꞌo hio-hio te māhatu, ꞌo taꞌe haŋa haka ꞌou mo haꞌatura ki a ia.
E te taina, mo haka moe mo oho nō tātou i te manaꞌu ꞌi ruŋa i a Ietū ki te hora hopeꞌa pa he hora raꞌe era ꞌā, mo tātou takoꞌa te meꞌe taꞌatoꞌa ꞌa Ietū Kiritō.
ꞌO ira e kī ena:  «Mo ŋaroꞌa e kōrua ꞌi ꞌaŋarīnā i te meꞌe kī atu e te ꞌAtua,  ꞌina ko haka hio-hio te kōrua manaꞌu  pa he nuꞌu taꞌe haꞌatura era ki a ia».
¿Ko ai tū nuꞌu taꞌe haꞌatura era ki te ꞌAtua hora ŋaroꞌa era i tōꞌona reꞌo? He nuꞌu taꞌatoꞌa haka eꞌa era e Mōtē mai Ehipto.
¿Mo kuā ai te ꞌAtua i riri ai ꞌi te ŋā matahiti era e maha ꞌahuru? Mo te nuꞌu hara mā-mate era ꞌi te kona ꞌone taꞌe noho taŋata.
ꞌE ¿ki a ai i kī ai e te ꞌAtua e ko oꞌo a rāua ki te kona haka riva-riva e ia mo haka ora? Ki te nuꞌu taꞌe haꞌatura era ki a ia.
ꞌE, he aŋi ꞌā, ꞌina mau ꞌā a rāua kai oꞌo, he taꞌe haka moe i te manaꞌu ꞌi ruŋa i te ꞌAtua.
E te taina, he rua parau nei ꞌāꞌaku e pāpaꞌi atu ena. ꞌE hai ŋā parau nei i haŋa ai a au mo haka tī-tika atu i te kōrua manaꞌu.
E manaꞌu kōrua ki te meꞌe kī e te perofeta ꞌi muꞌa ꞌana ꞌe ki te meꞌe hāpī atu e te ⸤ꞌāpōtoro⸥ o ruŋa i te roŋo o te tātou Pūꞌoko Haka Tere ko Ietū Kiritō, kope haka eꞌa i a tātou mai roto i te ūtuꞌa o te hara ꞌe vaꞌai mai i te ora ꞌāpī ꞌina he hopeꞌa raꞌa.
Te meꞌe raꞌe mo taꞌe rehu i a kōrua ko te meꞌe nei: ꞌi te ŋā mahana hopeꞌa era e ai rō te nuꞌu, te rāua noho iŋa hai meꞌe pohe nō e te hakari, ꞌe pa he haka meꞌe-meꞌe
ka ꞌui era: «¿Ko aha ꞌana rā te hōrea kī era pē nei ē: e hoki haka ꞌou rō mai te ⸤Kiritō⸥? Ko mā-mate tahi ꞌana te tātou matuꞌa, ꞌe ko te noho iŋa ꞌana ꞌō te meꞌe taꞌatoꞌa pa he hora aŋa era ꞌā e te ꞌAtua i te ao».
Te nuꞌu era e haka rehu rō ꞌā pē nei ē: ko ai era ꞌana te raŋi ꞌe te henua, ꞌe o te ꞌAtua i haka eꞌa mai roto i te vai ꞌe i haka noho ꞌi tōꞌona kona hai kī mau nō e ia.
ꞌE hai vai i haka kore ai e te ꞌAtua i te henua o muꞌa ꞌā.
Te raŋi ꞌe te henua o te hora nei ko haka rē ꞌā e te ꞌAtua mo tutu hai ahi. ꞌI te mahana era o te ture hopeꞌa ꞌe o te haka ūtuꞌa i te nuꞌu aŋa i te meꞌe taꞌe tano ka tutu ena hai nei ahi.
E te taina, ꞌina takoꞌa ko rehu: te mahana e tahi, mo te ꞌAtua, pa he matahiti e hoꞌe taꞌutini, ꞌe te hoꞌe taꞌutini matahiti, pa he mahana e tahi mōꞌona.
Taꞌe he ŋeꞌi o te ꞌAtua e taꞌe topa ena te meꞌe kī e ia, pa he meꞌe manaꞌu e te tētahi nuꞌu. Te parautiꞌa, e tiaki ꞌana ki a kōrua hai haumārū ꞌi te meꞌe era ꞌina he haŋa mo mate e tahi nuꞌu. Tāꞌana meꞌe haŋa he huri o te manaꞌu o te taŋata taꞌatoꞌa ki a ia.
Ka ai atu pē ira, te mahana o te hoki iŋa mai o te tātou Pūꞌoko Haka Tere ko Ietū Kiritō pa he toke-toke ꞌā ka tuꞌu mai ena. E ŋaroꞌa rō i te heruru taparahi-taꞌata, ꞌe e ŋaro rō te raŋi. ꞌE te raꞌā, te hetuꞌu, te māhina, ꞌe te henua koia ko te meꞌe taꞌatoꞌa o ruŋa he vera tahi ꞌi te ahi.
ꞌI te ai pē ira te meꞌe taꞌatoꞌa ka haka kore ena, e tano te kōrua noho iŋa ki te mata o te ꞌAtua koia ko haꞌatura ꞌe ko moꞌa i a ia
e tiaki ena kōrua ki te tuꞌu iŋa mai o te mahana era o te ꞌAtua, koia ko haŋa mo tuꞌu hōrou mai o rā mahana. ꞌI rā mahana he haka kore tahi e te ahi i te raŋi ꞌe i te meꞌe taꞌatoꞌa o ruŋa pa he raꞌā, hetuꞌu ꞌe māhina; he tehe tahi ꞌi roto i te ura o te ahi.
Ka ai atu pē ira, a tātou ꞌī e tiaki ꞌana ki te henua ꞌe ki te raŋi ꞌāpī hōrea mai era e te ꞌAtua, ꞌe te nuꞌu mau nō ka noho era ꞌi ira he nuꞌu aŋa i te meꞌe tī-tika ki te mata o te ꞌAtua.
ꞌO ira, e te taina ē, e tiaki ꞌana kōrua ki nā meꞌe, e uꞌi te kōrua noho iŋa, ꞌo ai te hape mo tuhi iŋa atu, ꞌe e ai te haumārū ꞌi roto i a kōrua, ki koa ai te tātou Pūꞌoko Haka Tere ko Ietū Kiritō ꞌi te hora o tōꞌona hoki iŋa mai.
E manaꞌu takoꞌa kōrua: te haumārū ena o te tātou Pūꞌoko Haka Tere ko Ietū Kiritō mo tiaki nō mai he rāveꞌa e tahi ꞌāꞌana mo eꞌa o tātou o te taŋata mai roto i te ūtuꞌa o te hara ꞌe mo ravaꞌa i te ora ꞌāpī ꞌina he hopeꞌa raꞌa. ꞌE o ruŋa i te meꞌe mau nei ꞌā i pāpaꞌi atu ai e Pauro, taina haŋa rahi ena o tātou, hai mārama-rama vaꞌai e te ꞌAtua.
ꞌI ruŋa i tāꞌana parau pāpaꞌi taꞌatoꞌa i pāpaꞌi ai o ruŋa i te meꞌe nei ꞌe, takoꞌa, o ruŋa i te meꞌe aŋa riꞌa-riꞌa mo aŋi-aŋi, meꞌe e huri rō ꞌana tōꞌona haꞌaauraꞌa e te nuꞌu taꞌe ꞌite ꞌe taꞌe hio-hio o te rāua manaꞌu ꞌi ruŋa i te ꞌAtua, pa he huri iŋa ena e rāua i te tētahi meꞌe o ruŋa i te ⸤Pāpaꞌi Moꞌa⸥. ꞌE e haka ūtuꞌa rō e te ꞌAtua i te nuꞌu nei ꞌo te aŋa i te meꞌe tuꞌu pē ira.
ꞌO ira, e te taina ē, ꞌi te ꞌite o kōrua o ruŋa i te ŋā meꞌe ena, e hāpaꞌo kōrua, ꞌo viri ki roto i te reo-reo o te nuꞌu taparahi-taꞌata ꞌe ꞌo haka tapa kōrua mai roto i te hāpī parautiꞌa e maꞌu hio-hio mai ena.
Te meꞌe mau o kōrua mo aŋa he uꞌi mo māhani riva-riva ki te tātou Pūꞌoko Haka Tere ko Ietū Kiritō, kope haka eꞌa i a tātou mai roto i te ūtuꞌa o te hara ꞌe vaꞌai mai i te ora ꞌāpī ꞌina he hopeꞌa raꞌa, ꞌe ꞌai kōrua ka noho ka oho rō ꞌi roto i tōꞌona haŋa.  ¡Ki haꞌahana-hana tātou ki a ia ꞌi te hora nei ꞌe ꞌi te hora taꞌatoꞌa! Ka ai pē ira.
Te ⸤nuꞌu haka ꞌauhau i te taŋata hai moni mo te rōmano⸥ ꞌe tētahi atu nuꞌu aŋa i te meꞌe taꞌe tano e haka hāhine rō ꞌā ki a Ietū mo haka roŋo i tāꞌana vānaŋa.
Te ⸤fariseo⸥ ꞌe te nuꞌu ⸤maꞌori o te haka tere hūrio⸥ e vānaŋa taꞌe au rō ꞌā mo Ietū pē nei ē: «Te meꞌe haŋa o te kope era he piri ki te nuꞌu hara ꞌe he kai ꞌi muri».
He ꞌaꞌamu ia e Ietū i te ꞌaꞌamu haꞌaauraꞌa nei ki rā nuꞌu:
«Mo ai e tahi o kōrua e ai rō ꞌana e hoꞌe hānere māmoe ꞌe he ŋaro e tahi, ¿e ko haka rē hō ꞌi ꞌuta i te iva ꞌahuru mā iva māmoe mo oho mo kimi i rā māmoe ŋaro era?
ꞌE, ka ravaꞌa era, he toꞌo rō atu ꞌai te koa, he ꞌamo ki te tuaꞌivi he maꞌu he oho.
Ki tuꞌu ki tōꞌona hare, he haka taka-taka i tōꞌona repahoa he kī: “Ki koa tātou; ko ravaꞌa haka ꞌou mai ꞌana e au tū māmoe ŋaro era”.
»ꞌĪ a au he kī atu: ꞌata hau rō atu te koa ꞌi te raŋi mo te taŋata hara e tahi huri i tōꞌona manaꞌu ki te ꞌAtua ki te iva ꞌahuru mā iva taŋata manaꞌu e tano rō ꞌana a rāua ki te mata o te ꞌAtua.
»E tahi ꞌaꞌamu haka ꞌou nei. Mo ai e tahi viꞌe e ai rō ꞌā e hoꞌe ꞌahuru tara ꞌaurī ꞌe he ŋaro e tahi, ¿e ko taꞌe haka pura hō i te hakariꞌi mo haka māꞌeha ꞌe ꞌai ka purumu ꞌi te kona taꞌatoꞌa o roto i te hare ꞌātā ka ravaꞌa rō rā tara?
ꞌE, ka ravaꞌa era, he haka taka-taka i tōꞌona repahoa he kī: “Ki koa tātou; ko ravaꞌa haka ꞌou mai ꞌā e au tū tara ꞌaurī ŋaro era”.
»ꞌĪ a au he kī atu: pē ira takoꞌa ꞌana ka koa ena te merahi o te ꞌAtua mo te kope hara huri o te manaꞌu ki te ꞌAtua».
He ꞌaꞌamu takoꞌa e Ietū i te ꞌaꞌamu haꞌaauraꞌa nei:  «E tahi taŋata e rua ꞌāꞌana poki tane.
He kī e te poki haŋupotu: “E koro, ka vahi te hauhaꞌa ena ōꞌou mo māua ꞌe ꞌai ka vaꞌai rō mai te ꞌapa era mōꞌoku”. He vahi-vahi ia e rā taŋata ki tū ŋā poki era.
»Kai rahi hia te mahana, he hoꞌo e te poki haŋupotu i tōꞌona hauhaꞌa, ꞌe hai rā moni i oho ai ki te rua henua. ꞌI ira i noho i tākere tahi ai ki te meꞌe taꞌe tano.
»Ka pau te moni o rā poki, ka topa ꞌi rā henua te ꞌati nui-nui, he kai kore. He haꞌamata tū poki era he maruaki.
He oho he no-noꞌi hai aŋa ki te taŋata e tahi o tū kona era. He uŋa e rā taŋata ki ꞌuta mo hāpaꞌo i te oru.
ꞌE, ꞌi te taꞌe vaꞌai e te nuꞌu o ira hai kai, he pohe mo kai i te kai o te oru.
»I oho era he manaꞌu: “¡E topa nō ꞌana te kai o te nuꞌu haka aŋa o tōꞌoku matuꞌa tane, ꞌe ꞌī a au ꞌi nei e mate atu ena ꞌi te maruaki!
ꞌĪ a au he hoki ki te hare o tōꞌoku matuꞌa, ꞌe pē nei a au ka kī nei: ‘E koro ōꞌoku ē, ko hara ꞌana a au ki te ꞌAtua ꞌe ki a koe takoꞌa.
E ko tano haka ꞌou a au mo raŋi mai ōꞌou: e poki ꞌāꞌaku ē. Hora nei ka haka tuꞌu koe i a au pa he taŋata aŋa nō e tahi’”.
Pē ira, he hoki he oho ki te hare o tōꞌona matuꞌa tane.  »ꞌI kōnui era ꞌā i takeꞌa ai e tū taŋata matuꞌa era ka pū mai tū poki era ꞌāꞌana, ꞌe he haka ꞌaroha rō atu ꞌai. He veu he oho, he haꞌi, ꞌai ka hoŋi.
He kī e tū poki era: “E koro ōꞌoku ē, ko hara ꞌana a au ki te ꞌAtua ꞌe ki a koe takoꞌa. E ko tano haka ꞌou a au mo raŋi mai ōꞌou: e poki ꞌāꞌaku ē”.
»ꞌI rā hora mau ꞌā he kī e rā matuꞌa ki tōꞌona tāvini: “Ka hōrou, ka maꞌu mai te kahu hopeꞌa o te riva-riva ꞌai ka haka uru rō; ka huki takoꞌa e tahi tāpeꞌa ki te rima ꞌe ꞌai ka haka uru rō hai kirivaꞌe.
Ka maꞌu mai te tēnero hopeꞌa o te porio ka tiŋaꞌi. ꞌĪ tātou he aŋa i te ŋoŋoro.
Tāꞌaku poki nei, paꞌi, i tuꞌu rō pa he meꞌe ko mate ꞌā ꞌe ꞌī ko ora haka ꞌou mai ꞌana; ko ŋaro ꞌā ꞌe ꞌī ko ravaꞌa haka ꞌou mai ꞌana”.  »ꞌE he haꞌamata rō ꞌai te ŋoŋoro.
»ꞌĪ ia tū taina ꞌatariki era ꞌi ꞌuta. I hoki i turu era, he ŋaroꞌa i te peho ꞌe i te taŋata e koa ꞌana ꞌi te kona hare era.
He raŋi ki te tāvini e tahi he ꞌui: “¿ꞌO te aha te meꞌe era?”.
»He kī e tū tāvini era: “Ko tuꞌu haka ꞌou mai ꞌana tuꞌu taina. Ko haka tiŋaꞌi ꞌā e tuꞌu matuꞌa i te tēnero hopeꞌa o te porio ꞌo te tuꞌu haka ꞌou mai ōꞌona e riva-riva nō ꞌā”.
»He riri rō atu ꞌai tū taina ꞌatariki era, ꞌe ꞌina kai haŋa mo uru. He eꞌa te taŋata matuꞌa he ani mo uru.
He kī e tū poki ꞌatariki era: “E koro, ka hia ōꞌoku matahiti e aŋa nō atu ena, ꞌina kai pātoꞌi atu ꞌā, ꞌe kai vaꞌai mai ꞌana koe korohaŋa e tahi vato-vato mo aŋa o te ŋoŋoro ananake mātou ko tōꞌoku repahoa.
ꞌE ꞌi te hora nei, ko tuꞌu mai ꞌā taꞌa poki tākere era i tuꞌu moni ki te taiꞌo, he toꞌo mai e koe he haka tiŋaꞌi i te tēnero hopeꞌa o te porio”.
»He kī e tū matuꞌa tane era: “E haŋu, a koe ꞌi muri i a au ꞌā e noho ena, ꞌe te meꞌe taꞌatoꞌa nei ōꞌoku ōꞌou.
E tano nō ꞌā i aŋa nei i te ŋoŋoro mo koa o tātou ꞌo te hoki haka ꞌou mai o tuꞌu taina. A ia i tuꞌu rō pa he meꞌe ko mate ꞌā ꞌe ꞌī ko ora haka ꞌou mai ꞌana; ko ŋaro ꞌā ꞌe ꞌī ko ravaꞌa haka ꞌou mai ꞌana”».
ꞌI te toru mahana he ai e tahi ŋoŋoro hāipo-ipo ꞌi Kānā, he kona e tahi o Karirea. ꞌI rā ŋoŋoro te matuꞌa vahine o Ietū.
ꞌI ira takoꞌa a Ietū ananake ko tāꞌana nuꞌu hāpī.
I oti era te vino, he kī e te matuꞌa vahine o Ietū:  —E haŋu, ꞌina he ꞌava toe.
He pāhono e Ietū:  —E nua, ¿he aha koe e kī mai ena i te meꞌe ena? Kai tano ꞌana, paꞌi, tōꞌoku hora.
He kī ia e te matuꞌa vahine o Ietū ki te tāvini o ira: «E aŋa kōrua i te meꞌe taꞌatoꞌa ka kī atu ena e ia».
ꞌI rā kona e ono pāria nu-nui aŋa hai māꞌea, pāria haꞌaputu vai o te ⸤hūrio⸥ mo ⸤haka maꞌitaki⸥ o rāua mo haka tano ki te rāua haka tere iŋa tupuna. Te rahi o te vai mo ꞌī o rā ŋā pāria mai te vaꞌu ꞌahuru ki te hoꞌe hānere ritoro ka tahi.
He kī e Ietū ki tū ŋā tāvini era: «Ka haꞌaꞌī te ŋā pāria ena hai vai».  He haꞌaꞌī e tū nuꞌu era ki te ꞌī.
He kī haka ꞌou e Ietū: «Hora ena ka ꞌu-ꞌutu e tahi ꞌapa ꞌai ka maꞌu rō ki te taŋata ꞌāꞌana te ŋoŋoro i aŋa».  Pē ira i aŋa ai.
He haka ꞌatu e tū taŋata era i rā vai ko riro ꞌā he vino, ꞌe ꞌina kai ꞌite mai hē rā ꞌava i eꞌa mai ai; he tāvini mau nō i ꞌite ꞌo te ai o rāua rā vai i ꞌu-ꞌutu.  He raŋi mo oho o te taŋata era ōꞌona te hāipo-ipo
ꞌe he kī: «Taꞌatoꞌa taŋata ꞌi raꞌe e vaꞌai ena i te ꞌava riva-riva mo unu. Ki rahi te unu o te taŋata, e vaꞌai iho ena i te ꞌava taꞌe riva-riva rahi. ꞌE, a koe ko hāpaꞌo ꞌana i te ꞌava hopeꞌa o te riva-riva mo te hora nei».
Te meꞌe aŋa nei e Ietū ꞌi Kānā o Karirea he mana raꞌe aŋa e ia. Pē ira i takeꞌa ai i tōꞌona nui-nui ꞌe he haka moe rō ꞌai tāꞌana nuꞌu hāpī i te manaꞌu ꞌi ruŋa i a ia.
I oti era te meꞌe nei he eꞌa he oho a Ietū ki Kaperenāū koia ko tōꞌona matuꞌa vahine, ko tōꞌona ŋā poki taina ꞌe ko tāꞌana nuꞌu hāpī. ꞌIna kai rahi te rāua mahana i noho ai ꞌi ira.
ꞌI te meꞌe era ko hāhine ꞌana te ⸤ŋoŋoro o te hūrio he Pakate⸥, he eꞌa he oho a Ietū ki Hērutarema.
He takeꞌa ꞌi roto i te ⸤Kona Haꞌamuri ꞌAtua⸥ i te nuꞌu hoꞌo puaꞌa, māmoe ꞌe manu, ꞌe i te nuꞌu taui moni e no-noho rō ꞌana.
I takeꞌa era e Ietū, he toꞌo mai i te taura, he haka pā mo ꞌuaka, ꞌai ka tū-tute tahi i tū nuꞌu era mai roto koia ko te rāua puaꞌa ꞌe ko te rāua māmoe. He haka marere tahi e Ietū i te tara ꞌaurī o te nuꞌu taui moni koia ko huri-huri i te ꞌamuramaꞌa.
ꞌE ki te nuꞌu hoꞌo manu i kī ai: «¡Ka toꞌo te meꞌe ena mai nei! ¡ꞌIna ko haꞌariro te kona haꞌamuri ki tōꞌoku Matuꞌa he kona hoꞌo meꞌe o kōrua!».
He topa ia te manaꞌu o te nuꞌu hāpī ꞌāꞌana o ruŋa i te vānaŋa kī ꞌi ruŋa i te ⸤Pāpaꞌi Moꞌa⸥ pē nei ē: «Tōꞌoku haŋa mo te kona haꞌamuri atu pa he ahi hū ꞌi roto i tōꞌoku māhatu».
He kī e te nuꞌu hūrio ra-rahi:  —Ka aŋa mai koe e tahi mana, ki ꞌite ai mātou i a koe ꞌō te parau mo aŋa i te ŋā meꞌe ena.
He pāhono e Ietū:  —Ka haka marere rā te kona nei, ꞌe e toru nō mahana ko haka tuꞌu haka ꞌou ꞌā e au.
He kī e te hūrio:  —E maha ꞌahuru mā ono matahiti i aŋa ai te kona nei, ꞌe, ¿i a koe e toru nō mahana ko tuꞌu haka ꞌou ꞌā?
ꞌIna he aŋi-aŋi e rā nuꞌu pē nei ē: te kona kī era e Ietū ko tōꞌona hakari mau era ꞌā.
ꞌI te hora ia ko ora ꞌana a Ietū mai te mate, i topa iho ai te manaꞌu o tāꞌana nuꞌu hāpī ki tū vānaŋa era ꞌāꞌana ꞌe he ꞌite rā nuꞌu: te meꞌe hāꞌaki ꞌi ruŋa i te Pāpaꞌi Moꞌa ꞌe te meꞌe kī era e Ietū o ruŋa o tōꞌona ora iŋa mai te mate he parautiꞌa mau ꞌā.
ꞌI te hora o Ietū ꞌi Hērutarema mo te ŋoŋoro o te Pakate, nuꞌu rahi te nuꞌu i ⸤haka moe i te manaꞌu⸥ ꞌi ruŋa i a ia ꞌo te takeꞌa i te mana e aŋa era.
ꞌE, a Ietū ꞌina he vaꞌai i a ia ki te manaꞌu o rā nuꞌu ꞌo te ai ko ꞌite ꞌā pē hē te huru o te taŋata taꞌatoꞌa.
Mo Ietū e topa nō ꞌā te meꞌe ena he kī ōꞌou o ruŋa i te huru o te taŋata. Ko ꞌite riva-riva ꞌana, paꞌi, pē hē te rāua māhatu.
He puhi te rima merahi i tāꞌana koneta. He takeꞌa e au i te hetuꞌu e tahi viri ki ruŋa i te henua. Te hetuꞌu nei he merahi o te kona pū ꞌina he hopeꞌa o te raro nui. Ki a ia i vaꞌai ai i te tāviri o rā kona.
He mātaki ia e rā merahi i tū pū era, ꞌe mai roto i eꞌa ai te ꞌau tuꞌu pa he ꞌau eꞌa mai roto i te rona nui-nui. He pōꞌuri te raꞌā ꞌe he ꞌehu-ꞌehu te henua.
Mai roto i rā ꞌau i eꞌa ai te manuꞌino tuꞌu pa he pereteꞌi ꞌe he kau ꞌi ruŋa i te henua. He vaꞌai ki a rāua i te pūai mo pātia pa he veriꞌārahu.
He kī mo taꞌe tōtōā i te mauku, i te tumu ꞌe i te meꞌe ritomata taꞌatoꞌa tupu o ruŋa i te henua. Te meꞌe mau nō i haꞌatiꞌa ki a rāua mo tōtōā he nuꞌu taꞌe maꞌu i te tāpaꞌo o te ꞌAtua ꞌi te rāua tira.
ꞌIna kai haꞌatiꞌa mo tiŋaꞌi mo haka mate i te taŋata. Te meꞌe i haꞌatiꞌa he haka mamae i a rāua e rima ꞌāvaꞌe. Te mamae pa he mamae iŋa ena ꞌā o te pātia o te veriꞌārahu.
ꞌI rā ŋā mahana he haŋa te taŋata mo mate, ꞌe ꞌina e ko mate.
Te huru o rā ŋā meꞌe tuꞌu era pa he pereteꞌi pa he hoi ko haka riva-riva ꞌana mo oho ki te tamaꞌi. ꞌI te rāua pūꞌoko e puꞌa rō ꞌana i te meꞌe tuꞌu pa he hei aŋa hai piru, ꞌe te ꞌāriŋa pa he ꞌāriŋa taŋata ꞌana.
Te rauꞌoho e roa-roa rō ꞌana, pa he pūꞌoko o te ŋā viꞌe, ꞌe te niho pa he niho reone ꞌā.
Te hakari e puru tahi rō ꞌana e te kahu aŋa hai ꞌaurī, ꞌe te heruru o te karā pa he heruru ena ꞌā o te meꞌe rahi nō atu pereꞌoa haro hai hoi ꞌi te hora o te tamaꞌi.
Te hiku pa he hiku ena ꞌā o te veriꞌārahu, ꞌe ꞌi te hiku te pūai o te ŋā manuꞌino nei mo haka mamae i te taŋata e rima ꞌāvaꞌe.
Te ꞌariki o rā ŋā manuꞌino he merahi mātaki era i tū kona pū era ꞌina he hopeꞌa o te raro nui. Te ꞌīŋoa o te merahi nei ꞌi te ⸤ꞌevereo⸥ ko Āvārone ꞌe ꞌi te ⸤kirieko⸥ ko ꞌĀporione. Te haꞌaauraꞌa o te ŋā ꞌīŋoa nei: «he kope taparahi-taꞌata ꞌi te meꞌe taꞌatoꞌa».
Ko oti ꞌana ia te ꞌati raꞌe; e rua ꞌati toe.
He puhi ia te ono merahi i tāꞌana koneta. He ŋaroꞌa e au i te reꞌo e tahi eꞌa mai vāeŋa o te tara e hā o tū ⸤fata⸥ aŋa era hai piru o muꞌa o te ꞌAtua.
He kī rā reꞌo ki tū ono merahi era i a ia te koneta: «Ka haka pakoꞌo te ŋā merahi ena e hā here-here ena ꞌi te kona rio nui-nui era ko Eufrate».
He haka pakoꞌo ia i tū ŋā merahi era mo oho mo tiŋaꞌi i te ꞌapa e tahi o te ꞌapa e toru o te taŋata taꞌatoꞌa. Ko haka rito era ꞌana, paꞌi, i a rāua e te ꞌAtua mo aŋa i rā meꞌe ꞌi rā hora, ꞌi rā mahana, ꞌi rā ꞌāvaꞌe ꞌe ꞌi rā matahiti mau ꞌā.
ꞌE i ŋaroꞌa rō e au i te rahi o te vaꞌehau oho a ruŋa i te hoi: e piti hānere mirione.
Pē nei te huru o te hoi ꞌe o te nuꞌu eke i rā ŋā hoi i haka takeꞌa mai ai e te ꞌAtua. Te nuꞌu eke o ruŋa e puru rō ꞌana i te rāua uma hai meꞌe aŋa hai ꞌaurī mea-mea pa he ahi, moana pa he vaikava ꞌe tōuamāmari. Te pūꞌoko o rā ŋā hoi pa he pūꞌoko ꞌā o te reone, ꞌe mai roto i te haha e eꞌa era te ahi, te ꞌau ꞌe te azufre .
E tahi ꞌapa o te ꞌapa e toru o te taŋata i mā-mate ꞌi te ŋā meꞌe nei e toru.
Te pūai o rā ŋā hoi ꞌi te haha ꞌe ꞌi te hiku. ꞌI ruŋa o te hiku te meꞌe tuꞌu pa he pūꞌoko o te kōreha veneno, ꞌe hai rā meꞌe e tōtōā era i te taŋata.
ꞌE te tētahi nuꞌu taꞌe mā-mate era ꞌi rā ŋā ꞌati, ka ai atu ko mate ꞌana e tahi ꞌapa o te ꞌapa e toru o te taŋata, ꞌina kai haka rē i te meꞌe taꞌe tano aŋa e rāua, ꞌe ꞌina takoꞌa kai haka rē i te haꞌamuri ki te tātane, ki te ꞌītoro aŋa hai piru, hai ꞌaurī, hai māꞌea ꞌe hai miro, meꞌe ꞌina he takeꞌa, ꞌina he ŋaroꞌa ꞌe ꞌina he haꞌere.
ꞌE ꞌina takoꞌa kai haka rē i te tiŋaꞌi i te haka mate i te taŋata, i te aŋa i te tahu-tahu, i te moe i te viꞌe i te taŋata taꞌe he viꞌe he kenu ꞌāꞌana ꞌe i te toke.
»E pāpaꞌi takoꞌa ki te merahi o te nūnaꞌa taŋata ⸤haka moe i te manaꞌu⸥ ꞌi ruŋa i a au o Tare:  “Pē nei te kī o te kope i a ia te vārua e hitu o te ꞌAtua ꞌe te ŋā hetuꞌu era e hitu:  ‘E ꞌite tahi rō ꞌana a au i taꞌa meꞌe aŋa, ꞌe ko ꞌite takoꞌa ꞌana a au ko mate ꞌā a koe, ka ai atu e kī ena e te tētahi nuꞌu e ora rō ꞌā.
Ka ꞌara ka haka pūai te meꞌe toe ena i a koe, he meꞌe ꞌina he roa toe he mate. Ko takeꞌa ꞌana e au: taꞌa meꞌe aŋa meꞌe taꞌe tano ki te mata o te ꞌAtua.
Ka manaꞌu koe ki te hāpī vaꞌai atu era koia ko hārui haka ꞌou i tuꞌu manaꞌu ki te ꞌAtua ꞌe ꞌai ka haꞌatura ka oho rō ki rā hāpī. Mo taꞌe aŋa ōꞌou pē ira, he tuꞌu atu a au pa he toke-toke haka ūtuꞌa i a koe ꞌi te hora ꞌina kai ꞌite hia e koe.
’Ka ai atu pē ira, nai nā e ai rō ꞌana te tētahi nuꞌu kai ꞌōꞌone te rāua kahu, te auraꞌa, ꞌina a rāua kai aŋa i te meꞌe taꞌe tano. Te nuꞌu ena ꞌi muri i a au ka haꞌere ena e uru rō ꞌana i te kahu tea-tea, he meꞌe tano mo rāua.
’Te nuꞌu rē ki te pūai o Rukifero he uru i te kahu tea-tea, ꞌe ꞌina a au e ko haka kore i te rāua ꞌīŋoa mai ruŋa i te puka ꞌi ruŋa e pāpaꞌi ena i te ꞌīŋoa o te nuꞌu i a rāua te ora ꞌāpī ꞌina he hopeꞌa raꞌa vaꞌai e te ꞌAtua. ꞌE he haka māhani e au i a rāua ki tōꞌoku Matuꞌa ꞌe ki tōꞌona merahi pa he nuꞌu ꞌāꞌaku.
’¡Te kope haŋa mo aŋi-aŋi i tāꞌaku roŋo e haka roŋo te vānaŋa kī e te ⸤Vārua Maitai⸥ ki te nūnaꞌa taꞌatoꞌa haka moe i te manaꞌu ꞌi ruŋa i a au!’”.
»E pāpaꞌi takoꞌa ki te merahi o te nūnaꞌa taŋata haka moe i te manaꞌu ꞌi ruŋa i a au o Pīrārēpia:  “Pē nei te kī o te kope ꞌina he hara ꞌe a ia he parautiꞌa, kope i a ia te tāviri o te ꞌariki era ko ⸤Tāvita⸥, ꞌe kope mo mātaki e tahi meꞌe, ꞌina he rua kope mo puru; ꞌe mo puru e tahi meꞌe, ꞌina he rua kope mo mātaki:
‘E ꞌite tahi rō ꞌana a au i taꞌa meꞌe aŋa. ꞌE e ꞌite takoꞌa rō ꞌana a au: haŋu taꞌe rahi tōꞌou. ꞌE, ka ai atu pē ira, ko te haka roŋo ꞌe ko te haꞌatura ko te oho iŋa ꞌā koe i tāꞌaku vānaŋa, ꞌe ko te haka moe iŋa mai ꞌā koe i te manaꞌu ꞌi ruŋa i a au. ꞌO ira, nā ꞌi muꞌa i a koe i haka rē ai a au i te ꞌōpani e ha-hata rō ꞌā ꞌe ꞌina he rua kope mo ravaꞌa mo puru.
ꞌE, te nuꞌu ꞌa Rukifero kī atu: he ⸤hūrio⸥ a rāua ꞌe taꞌe mau pē ira, he haka tū-turi atu e au ꞌi muꞌa i a koe, ki ꞌite ai pē nei ē: e haŋa rō atu ꞌana a au ki a koe.
’ꞌE ꞌi te haꞌatura ōꞌou i tāꞌaku roŋo nei: he haꞌaoromaꞌi hai haumārū i te ꞌati, he hāpaꞌo a au i a koe, ꞌo topa atu ꞌi ruŋa i a koe te ꞌati taparahi-taꞌata ka topa ena ꞌi te ao mo haka ꞌatu i te taŋata taꞌatoꞌa.
E ko roa tōꞌoku hoki iŋa mai. ꞌO ira, ka haka moe ka oho nō i te kōrua manaꞌu ꞌi ruŋa i a au, ꞌo toꞌo e te rua i tuꞌu hei.
’Te nuꞌu rē ki te pūai o Rukifero, he haka riro e au pa he pou hio-hio ꞌi te kona haꞌamuri ꞌAtua ꞌi te raŋi, te auraꞌa: he noho mau rō ꞌai a rāua ꞌi muri i a ia. ꞌE ꞌi ruŋa ka pāpaꞌi ena e au i te ꞌīŋoa o tōꞌoku ꞌAtua ꞌe o tōꞌona kona noho, he Hērutarema ꞌāpī topa mai te raŋi, ꞌe he pāpaꞌi takoꞌa e au ꞌi ruŋa i te ꞌīŋoa ꞌāpī ōꞌoku.
’¡Te kope haŋa mo aŋi-aŋi i tāꞌaku roŋo e haka roŋo te vānaŋa kī e te Vārua Maitai ki te nūnaꞌa taꞌatoꞌa haka moe i te manaꞌu ꞌi ruŋa i a au!’”.
»E pāpaꞌi takoꞌa ki te merahi o te nūnaꞌa taŋata haka moe i te manaꞌu ꞌi ruŋa i a au o Rāōrītea:  “Pē nei te kī o te kope he ⸤ꞌĀmene⸥, he mataꞌite kī mau nō i te parautiꞌa, he kope hai ia te ꞌAtua i aŋa ai i te meꞌe taꞌatoꞌa:
‘E ꞌite tahi rō ꞌana a au i taꞌa meꞌe aŋa. E ꞌite takoꞌa rō ꞌana a au: taꞌe koe he takeꞌo ꞌe taꞌe koe he vera. ¡Māuꞌa ꞌō i taꞌe ai ai he takeꞌo ꞌo he vera!
ꞌI te ai ōꞌou he mahana, taꞌe he takeꞌo ꞌe taꞌe he vera, he haka rua atu a au i a koe mai roto i tōꞌoku haha.
’He ꞌono koe e kī ena, e riva-riva rō ꞌā ꞌe ꞌina e tahi aꞌa meꞌe hape; ꞌe te parautiꞌa ꞌina koe he aŋi-aŋi pē nei ē: a koe, ꞌi te meꞌe o te ꞌAtua, he haka ꞌaroha e tahi, he veve, he matapō ꞌe ꞌina uꞌu kahu uru.
ꞌO ira, mo haŋa ōꞌou mo ꞌono parautiꞌa, e hoꞌo, mai i a au, i te piru riva-riva tunu hai ahi; ꞌe e hoꞌo takoꞌa, mai i a au, i te kahu tea-tea mo uru mo ꞌapi i te haꞌamā o tuꞌu kahu kore, ꞌe i te rāꞌau mo paru o te mata mo takeꞌa.
’A au e ture e haka tī-tika rō ꞌā i te nuꞌu taꞌatoꞌa haŋa e au. ꞌO ira, ka hārui haka ꞌou tuꞌu manaꞌu ki te ꞌAtua ꞌe ꞌai ka haꞌatura rō hai māhatu.
ꞌĪ a au e pātōtō atu ena ꞌi haho o te ꞌōpani.  Te kope ŋaroꞌa ꞌe mātaki mai, he uru a au ki roto ꞌe he noho māua he kai.
’Te nuꞌu rē ki te pūai o Rukifero he haka noho e au ꞌi ruŋa i tōꞌoku pepe ꞌariki ꞌi muri i a au, pa he rē iŋa ōꞌoku e noho nei ꞌi muri i tōꞌoku Matuꞌa ꞌi ruŋa i tōꞌona pepe ꞌariki.
’¡Te kope haŋa mo aŋi-aŋi i tāꞌaku roŋo e haka roŋo te vānaŋa kī e te Vārua Maitai ki te nūnaꞌa taꞌatoꞌa haka moe i te manaꞌu ꞌi ruŋa i a au!’”».
»Te meꞌe topa ꞌi te ⸤haka tere iŋa ꞌāpī o te ꞌAtua⸥ pa he meꞌe topa i te ŋoŋoro hāipo-ipo e tahi. E hoꞌe ꞌahuru uka he toꞌo i te rāua hakariꞌi ꞌe he eꞌa he oho mo hokorua i te kope era mo hāipo-ipo ki te kona era ꞌi ira te ŋoŋoro.
E rima o rā ŋā uka, uka ꞌite mo haka topa i te manaꞌu, ꞌe e rima taꞌe pē ira.
Tū ŋā uka taꞌe ꞌite era mo haka topa i te manaꞌu he maꞌu i te rāua hakariꞌi ꞌe ꞌina kai maꞌu i te mōrī mo haꞌaꞌī.
ꞌE te ŋā uka haka ꞌou era e rima i maꞌu rō i te rāua ipu mōrī koia ko te hakariꞌi.
»ꞌI te taꞌe tuꞌu hōrou o te kope era mo hāipo-ipo, he pohe rā ŋā uka mo haꞌuru ꞌe he hāꞌuru.
Pe te ꞌahuru mā piti o te pō, he ŋaroꞌa i te reꞌo pūai e ohu ꞌā: “¡Nā ka pū rō mai te kope era mo hāipo-ipo! ¡Ka eꞌa kōrua ka hokorua mai!”.
»He eꞌa tū ŋā uka taꞌatoꞌa era he haka riva-riva i te rāua hakariꞌi.
Tū ŋā uka era e rima taꞌe ꞌite era mo haka topa i te manaꞌu he kī ki tū ŋā uka haka ꞌou era: “Ka vaꞌai mai e tahi ꞌapa o te kōrua mōrī ena, ꞌī te mātou hakariꞌi he mate”.
»He pāhono e rā ŋā uka: “ꞌIna, ꞌo taꞌe tano rō mo mātou ꞌe mo kōrua. Ka oho kōrua ka hoꞌo mai to kōrua o te mōrī”.
»Ko oho ꞌana ia tū ŋā uka era hoꞌo i te rāua mōrī, ꞌī ko tuꞌu ꞌā te kope era mo hāipo-ipo, ꞌe tū ŋā uka ꞌite era mo haka topa i te manaꞌu he uru ꞌi muri i rā kope ki te hāipo-ipo ꞌe he puru te ꞌōpani.
I oho era he tuꞌu tū ŋā uka oho era ki te rāua mōrī hoꞌo ꞌe he ohu: “¡Ē, ka mātaki mai!”.
»He pāhono e tū kope era mo hāipo-ipo: “Te parautiꞌa, kai ꞌite a au ko ai a kōrua”.
He kī ia e Ietū:  —E veveri e ꞌara te kōrua mata; ꞌina, paꞌi, kōrua kai ꞌite i te hora ꞌe i te mahana o tōꞌoku hoki iŋa mai.
»Te meꞌe topa ꞌi te haka tere iŋa ꞌāpī o te ꞌAtua pa he meꞌe topa ki te taŋata ko tano ꞌā tōꞌona hora mo oho ki te rua henua. He uŋa mo oho o tōꞌona tāvini ki a ia ꞌe he vaꞌai i tōꞌona moni ki rā ŋā tāvini mo haka aŋa.
Ki te tāvini raꞌe i vaꞌai ai e pae taꞌutini tara ꞌaurī, ki te rua e rua taꞌutini ꞌe ki te toru e tahi taꞌutini, i haka tano ki te rāua haka kē mo aŋa. I oti era he eꞌa rā taŋata he oho.
»Te kope era i a ia te pae taꞌutini he haka aŋa i rā moni ꞌe he ravaꞌa e pae taꞌutini haka ꞌou.
Pē ira takoꞌa ꞌana tū kope era i a ia te rua taꞌutini, he ravaꞌa e rua taꞌutini haka ꞌou.
ꞌE te kope era i a ia e tahi taꞌutini he keri i te pū ꞌe he naꞌa i rā moni.
»Ko roa atu ꞌana he hoki tū taŋata haka aŋa era i rā ŋā tāvini ꞌe he uꞌi e hia moni i ravaꞌa o tū ŋā moni vaꞌai era e ia.
ꞌI raꞌe i tuꞌu ai te kope ki a ia i vaꞌai ai e pae taꞌutini. He vaꞌai ki te taŋata era ōꞌona te moni i tū pae taꞌutini era koia ko kī: “E pae taꞌutini koe i vaꞌai mai ai. He haka aŋa e au, ꞌe ꞌī e pae taꞌutini haka ꞌou ꞌī aꞌa”.
»He kī e tū taŋata era: “He tāvini haꞌatura ꞌe riva koe; ꞌo te haꞌatura ōꞌou ꞌi te meꞌe ꞌiti-ꞌiti nei, he vaꞌai atu e au ꞌata rahi te meꞌe mo hāpaꞌo e koe. Ka uru mai ki koa tāua”.
»He tuꞌu ia te tāvini era ki a ia i vaꞌai ai e rua taꞌutini ꞌe he kī: “E rua taꞌutini koe i vaꞌai mai ai. He haka aŋa e au, ꞌe nā e rua taꞌutini haka ꞌou”.
»He kī e tū taŋata era: “He tāvini haꞌatura ꞌe riva koe; ꞌo te haꞌatura ōꞌou ꞌi te meꞌe ꞌiti-ꞌiti nei, he vaꞌai atu e au ꞌata rahi te meꞌe mo hāpaꞌo e koe. Ka uru mai ki koa tāua”.
»I tuꞌu era te kope era ki a ia i vaꞌai ai e tahi taꞌutini tara ꞌaurī, he kī ki tū taŋata era ōꞌona te moni: “Ē, ko ꞌite ꞌana a au: taŋata haŋa koe mo aŋa e tuꞌu tāvini i taꞌa meꞌe kī ꞌe mo ravaꞌa meꞌe rahi atu meꞌe haka ꞌou mai taꞌa meꞌe vaꞌai. Pē ira takoꞌa ꞌana koe ꞌi te hora haka ꞌoka i te kai.
ꞌE, ꞌi te riꞌa-riꞌa ōꞌoku ꞌo ŋaro o rā moni era ōꞌou, he maꞌu e au he naꞌa ꞌi raro i te ꞌōꞌone. ꞌĪ a au he haka hoki atu”.
»He pāhono e tū taŋata era: “He tāvini rake-rake ꞌe hupe-hupe koe. Mo ai ko ꞌite riva-riva ꞌana koe pē hē tōꞌoku huru,
¿he aha tōꞌoku moni i taꞌe maꞌu ai ki roto i te hare hāpaꞌo moni mo ꞌata rahi hora era ōꞌoku ka tuꞌu haka ꞌou mai era?”.
»He kī ia e rā taŋata ki te nuꞌu o ira: “Ka hiko mai kōrua i te hoꞌe taꞌutini tara ena ꞌe ꞌai ka vaꞌai rō ki te kope era i a ia e hoꞌe ꞌahuru taꞌutini.
Te kope, paꞌi, ꞌata rahi i a ia te meꞌe, ꞌata rahi te meꞌe ka vaꞌai ena, ꞌe ꞌātā he topa; ꞌe te kope ꞌina e tahi ꞌāꞌana meꞌe, ꞌātā ki te meꞌe ꞌiti-ꞌiti manaꞌu e ia ꞌāꞌana ka hiko ena.
ꞌE te tāvini hupe-hupe nei, ka tute ki haho ki roto i te pōhāhā, he kona ꞌi ira te taŋi ꞌe te ꞌau-ꞌau raꞌa niho”.
»Ka hoki mai ena te ⸤Poki o te taŋata⸥ ko ꞌAriki ꞌā e haka vari tahi rō ꞌā e te merahi taꞌatoꞌa ōꞌona, e te ꞌana-ꞌana ꞌe e te pūai o te ꞌAtua, he noho ꞌi ruŋa i tōꞌona pepe ꞌariki.
Te nuꞌu o te henua taꞌatoꞌa he taka-taka ꞌi muꞌa i a ia, ꞌe he haꞌataꞌa e ia e tahi e tahi pa he taŋata hāpaꞌo māmoe e haꞌataꞌa ꞌā i te vato-vato mai muri i te māmoe.
He haka rē i te māmoe ꞌi tōꞌona pāꞌiŋa mataꞌu ꞌe i te vato-vato ꞌi te pāꞌiŋa maui.
E kī rō e te ꞌAriki ki te nuꞌu o tōꞌona pāꞌiŋa mataꞌu: “Ka oho mai kōrua, e te nuꞌu haꞌamaitai e tōꞌoku Matuꞌa ē; ka koa kōrua ꞌi te ao vaꞌai atu e te ꞌAtua haka riva-riva e ia mo kōrua mai te hora haꞌamata aŋa e ia i te ao.
I maruaki rō, paꞌi, a au he vaꞌai mai e kōrua hai kai; i pohe rō ki te vai, he vaꞌai mai e kōrua hai vai; i ai rō a au he taŋata o te rua henua ꞌina he kona mo noho, he toꞌo e kōrua ki roto i te kōrua hare.
I noho rō a au ꞌina e tahi kahu mo uru, o kōrua i vaꞌai mai; i māui-ui rō, he oho atu kōrua he hāpaꞌo i a au; i puru rō ꞌi roto i te hare maꞌuꞌaurī, he oho takoꞌa atu kōrua he uꞌi i a au”.
»ꞌI rā hora ka ꞌui era e tū nuꞌu tano era ki te mata o te ꞌAtua: “E te ꞌAriki, ¿ꞌi ꞌaŋahē a mātou i takeꞌa ai i a koe e maruaki rō ꞌana ꞌe he vaꞌai atu hai kai? ¿ꞌI ꞌaŋahē a mātou i takeꞌa ai i a koe ko pohe ꞌana ki te vai, ꞌe he vaꞌai atu?
¿ꞌI ꞌaŋahē a mātou i takeꞌa ai i a koe he taŋata o te rua henua ꞌina he kona mo noho ꞌe he toꞌo ki te mātou hare? ¿ꞌI ꞌaŋahē a mātou i takeꞌa ai ꞌina uꞌu kahu mo uru ꞌe he vaꞌai atu?
¿ꞌI ꞌaŋahē a mātou i takeꞌa ai ko māui-ui ꞌā ꞌo ko puru ꞌā a koe ꞌi roto i te hare maꞌuꞌaurī ꞌe he oho atu e mātou he uꞌi?”.
»E pāhono rō e te ꞌAriki: “Te parautiꞌa, te meꞌe taꞌatoꞌa aŋa e kōrua mo te tētahi o tōꞌoku taina hopeꞌa o te taꞌe hōnui e aŋa ꞌā e kōrua mōꞌoku”.
»Ki oti ka kī era e te ꞌAriki ki te nuꞌu o tōꞌona pāꞌiŋa maui: “Ka haka tapa kōrua mai muri i a au ꞌe ka oho, e te nuꞌu tohu e te ꞌAtua ē, ki roto i te ahi ꞌina he mate ki te hora hopeꞌa aŋa mo Rukifero koia ko tāꞌana tātane.
I maruaki rō, paꞌi, a au, ꞌe ꞌina e kōrua kai vaꞌai mai hai kai; i pohe rō ki te vai, ꞌe kai vaꞌai mai e kōrua;
i ai rō a au he taŋata o te rua henua ꞌina he kona mo noho, ꞌe kai toꞌo e kōrua i a au ki te kōrua hare; i takeꞌa rō e kōrua ꞌina ōꞌoku kahu uru, ꞌe kai vaꞌai mai e kōrua hai kahu; i māui-ui ꞌe i puru rō a au ꞌi roto i te hare maꞌuꞌaurī, ꞌe ꞌina kōrua kai oho atu uꞌi i a au”.
»ꞌI rā hora ka ꞌui era e rā nuꞌu: “¿ꞌI ꞌaŋahē a mātou i takeꞌa ai i a koe e maruaki rō ꞌana, ꞌo e pohe rō ꞌā ki te vai, ꞌo he taŋata o te rua henua ꞌina he kona mo noho, ꞌo ꞌina he kahu ꞌo e māui-ui rō ꞌana, ꞌo e puru rō ꞌā ꞌi roto i te hare maꞌuꞌaurī ꞌe ꞌina kai hāꞌūꞌū atu e mātou?”.
»E pāhono rō e te ꞌAriki: “Te parautiꞌa, te meꞌe taꞌe aŋa e kōrua mo te tētahi o tōꞌoku taina hopeꞌa o te taꞌe hōnui e taꞌe aŋa ꞌā e kōrua mōꞌoku”.
He kī ia e Ietū:  —Te hopeꞌa mo te nuꞌu o te pāꞌiŋa maui he ūtuꞌa ꞌina he hopeꞌa raꞌa, ꞌe mo te nuꞌu o te pāꞌiŋa mataꞌu tano ki te mata o te ꞌAtua he ora ꞌina he hopeꞌa raꞌa.
ꞌIna e tahi meꞌe mo ravaꞌa e te kope e tahi mo teꞌo-teꞌo o ruŋa i a ia mau ꞌā. ꞌE, ka ai atu pē ira, ꞌī a au he vānaŋa atu o ruŋa i te meꞌe haka takeꞌa ꞌe haka ꞌite mai e te tātou Pūꞌoko Haka Tere.
Ka hoꞌe ꞌahuru mā maha matahiti a tuꞌa i maꞌu ai e te ⸤Kiritō⸥ i a au, kope ⸤haka moe i te manaꞌu⸥ ꞌi ruŋa i a ia, ki te raŋi. Kai ꞌite riva-riva mai hoki hai hakari mau ꞌā ꞌo i toꞌo vārua nō; he ꞌAtua te meꞌe i ꞌite.
Te meꞌe nō ꞌāꞌaku i ꞌite: ko tuꞌu ꞌana a au ki te raŋi (ka ai hai hakari ꞌo hai vārua, he ꞌAtua mau nō te meꞌe i ꞌite). ꞌI ira i ŋaroꞌa ai e au i te meꞌe ꞌina he vānaŋa o te ao nei mo haꞌaauraꞌa atu, ꞌe ꞌina takoꞌa he haꞌatiꞌa e te ꞌAtua mo haka ꞌite ki te taŋata.
—
E tano nō a au mo haka paka atu ꞌo te topa mai o te meꞌe nei ki a au; ka ai atu pē ira, ꞌina nō a au he haŋa mo haka paka atu. ꞌE, mo haka paka atu, he haka paka atu ia a au i a au pē hē te ꞌAtua e haka takeꞌa ena i tōꞌona pūai ꞌi ruŋa i te kope taꞌe pūai pē au.
ꞌE, ka haŋa atu a au mo haka paka atu o ruŋa i rā meꞌe, e ko riro he meꞌe maꞌa-maꞌa e tahi ꞌi te meꞌe era e kī atu ꞌana a au i te parautiꞌa. ꞌE ꞌina a au he aŋa pē ira, ꞌo manaꞌu tāꞌue rō e te nuꞌu: te meꞌe haka nui-nui i a au he toꞌo iŋa o te Kiritō i a au ki te raŋi, ꞌe taꞌe ꞌō he noho iŋa tano ꞌe he hāpī iŋa parautiꞌa ōꞌoku, he meꞌe takeꞌa ꞌe ŋaroꞌa e rāua.
ꞌE, ꞌo manaꞌu au i hau rō atu a au ki te rua ꞌo te haka takeꞌa mai ꞌe ꞌo te haka ꞌite mai e te ꞌAtua i te meꞌe hopeꞌa o te nui-nui ꞌi ruŋa i te raŋi, he haꞌatiꞌa e te ꞌAtua i a Rukifero mo tōtōā mai i a au hai māui-ui.
E toru ōꞌoku ani iŋa ki tōꞌoku Pūꞌoko Haka Tere mo toꞌo i te ꞌati nei mai ruŋa i a au.
ꞌE pē nei i kī mai ai: «ꞌIna. Ko haꞌatiꞌa ꞌana, paꞌi, e au mo māui-ui ōꞌou, mo aŋi-aŋi e koe pē nei ē: hai riva rahi nei ōꞌoku ꞌina aꞌu meꞌe haŋa toe mo haꞌaoromaꞌi i te ꞌati taꞌatoꞌa piri atu, ꞌe mo aŋi-aŋi takoꞌa ōꞌou: te pūai ōꞌoku e ꞌata takeꞌa ena ꞌi te hora hāꞌūꞌū ōꞌoku ki te nuꞌu pūai kore». Pē ira a Ietū i kī mai ai. ꞌO ira e koa rō ꞌana a au ꞌe e teꞌo-teꞌo rō ꞌana o tōꞌoku taꞌe pūai, mo ꞌite e te nuꞌu pē nei ē: hai pūai mau nō o te Kiritō a au e tāvini nei ki a ia.
ꞌĒ-ē, e koa rō ꞌana a au ꞌo tōꞌoku taꞌe pūai, ꞌo te vā-vā mai, ꞌo te kore o tāꞌaku meꞌe, ꞌo te tute mai mo tōtōā ꞌe ꞌo te ꞌati taꞌatoꞌa topa mai ꞌi ruŋa i a au ꞌi te ai ōꞌoku ꞌa Ietū Kiritō; ꞌi te hora taꞌe pūai ōꞌoku, paꞌi, ꞌi rā hora mau ꞌā e ꞌata pūai ena a au hai pūai ōꞌona.
He hape o kōrua i vānaŋa maꞌa-maꞌa atu ai a au o ruŋa i a au; mo kōrua, paꞌi, e vānaŋa riva-riva o ruŋa i a au. Taꞌe te ŋā ⸤ꞌāpōtoro⸥ reo-reo ena ꞌata hau ki a au, ka ai atu taꞌe a au he kope hōnui.
Te meꞌe tāpaꞌo i te taŋata pa he ꞌāpōtoro parautiꞌa, pa he aŋa i te mana ꞌe he tētahi atu meꞌe mo māere e te taŋata aŋa hai pūai o te ꞌAtua, i aŋa tahi rō a au ꞌi roto i a kōrua hai haꞌaoromaꞌi.
Te meꞌe mau nō ꞌāꞌaku i taꞌe aŋa ꞌi roto i a kōrua, aŋa e au ꞌi roto i te tētahi nūnaꞌa taŋata haka moe i te manaꞌu ꞌi ruŋa i a Ietū, he taꞌe no-noꞌi atu e tahi meꞌe, ꞌo ai a au pa he meꞌe paŋahaꞌa e tahi o kōrua mo ꞌamo. ꞌE mo taꞌe au atu o rā meꞌe, ¡ka haka rehu atu!
Hora nei ko rito ꞌana a au mo oho atu i tōꞌoku toru ara uꞌi i a kōrua, ꞌe, ki tuꞌu atu a au, e ko haŋa a au mo riro he meꞌe paŋahaꞌa e tahi mo kōrua. Taꞌe he meꞌe o kōrua tāꞌaku meꞌe haŋa, ko kōrua mau ꞌā. He matuꞌa, paꞌi, te meꞌe mo haꞌaputu i te moni mo tāꞌana poki, taꞌe ꞌō he poki mo te matuꞌa.
ꞌE hai koa a au ka haka pau tahi atu ena i tāꞌaku meꞌe mo kōrua, ꞌe ꞌātā i a au mau nei ꞌā mo te kōrua riva-riva. Mo ꞌata haŋa atu ia ōꞌoku ki a kōrua, ¿he rehe he oho hō te kōrua haŋa iŋa mai?
Ko ꞌite riva-riva ꞌana a kōrua pē nei ē: ꞌi te hora era ōꞌoku ꞌi muri i a kōrua ꞌina a au kai ai pa he meꞌe paŋahaꞌa e tahi mo kōrua mo ꞌamo. Ka ai atu pē ira, tētahi o kōrua nā e haꞌaꞌino rō ꞌā pē nei ē: hai mārama-rama ꞌe hai reo-reo a au i toke ai i a kōrua.
¿Ka kī ꞌō i haka toke rō mai a au i te kōrua meꞌe māꞌaku hai nuꞌu uŋa atu e au?
Ki a Tito a au i uŋa atu ai mo oho atu mo uꞌi i a kōrua, ꞌe ꞌi muri i a ia e tahi taina haka ꞌou. ¿Ka kī ꞌō i toꞌo rō a Tito i te kōrua moni hai reo-reo? ꞌIna. A māua, paꞌi, pē tū haka tere iŋa ꞌā ꞌe e tahi mau nō māua manaꞌu.
E manaꞌu ena pēaha a kōrua: te tumu o te meꞌe taꞌatoꞌa pāpaꞌi atu ena e au e kimi ꞌā i te mātou ora ꞌo te reo-reo taꞌatoꞌa tuhi mai e tū ŋā ꞌāpōtoro reo-reo era, ꞌe taꞌe, paꞌi, pē ira. Te tumu mau o te meꞌe taꞌatoꞌa nei, e te taina haŋa rahi ē, mo haka pūai i te kōrua haka moe iŋa i te manaꞌu ꞌi ruŋa i a Ietū. E vānaŋa atu ena, paꞌi, a mātou hai parautiꞌa ꞌi muꞌa o te ꞌAtua, ꞌe pa he nuꞌu o te Kiritō.
E riꞌa-riꞌa rō ꞌana a au, ka oho atu ena a au uꞌi i a kōrua, te kōrua noho iŋa taꞌe pa he meꞌe haŋa ꞌāꞌaku. ꞌE, mo ai pē ira, taꞌe ia toe tōꞌoku huru pa he meꞌe haŋa e kōrua. Tōꞌoku riꞌa-riꞌa ꞌo ai te tātake ꞌi roto i a kōrua, te mākota, te riri, te ꞌino, te haꞌaꞌino, te vānaŋa taꞌe tano mo te tētahi, te manaꞌu i hau rō atu ki te rua, ꞌe te hihi-hihi o te kōrua noho iŋa.
E riꞌa-riꞌa takoꞌa rō ꞌana a au ꞌo haꞌamā a au i a kōrua ꞌi muꞌa i te ꞌAtua ꞌi tōꞌoku ara oho uꞌi atu i a kōrua, ꞌe he taŋi a au ꞌi te rahi o kōrua mai muꞌa ꞌā e hara e oho mai ena ꞌina he haka rē i te meꞌe taꞌe tano pa he moe i te viꞌe ꞌe i te taŋata taꞌe he kenu ꞌe he viꞌe ꞌāꞌana, ꞌe he tētahi atu meꞌe taꞌe tano pohe e te hakari.
Te meꞌe hopeꞌa, e te taina ē, e koa ꞌo te ai o kōrua ꞌa Ietū Kiritō. Te kī te oho nō atu i te meꞌe ko kī atu era ꞌana e au taꞌe he ꞌati mōꞌoku; ko ꞌite ꞌana, paꞌi, e au he meꞌe mo hāꞌūꞌū atu i a kōrua.
E hāpaꞌo kōrua e te nuꞌu kī: mo eꞌa mai roto i te ūtuꞌa o te hara ꞌe mo ravaꞌa i te ora ꞌāpī ꞌina he hopeꞌa raꞌa e hore te kiri o te kinoŋa. Te nuꞌu ena pa he paiheŋa taehae haŋa mo aŋa atu i te meꞌe taꞌe tano.
Pē nei e manaꞌu ena: a rāua he nuꞌu o te ꞌAtua ꞌo te hore i te kiri o te kinoŋa. ꞌE ki te mata o te ꞌAtua, te nuꞌu parautiꞌa hore i te kiri o te kinoŋa, te auraꞌa, te nuꞌu parautiꞌa ꞌāꞌana, ko tātou, he nuꞌu koa ꞌo te ai ꞌa Ietū Kiritō ꞌe he nuꞌu haꞌamuri ki a ia hai pūai o te ⸤Vārua Maitai⸥. Ko ꞌite ꞌana, paꞌi, e tātou taꞌe hai hore i te kiri o te kinoŋa ꞌe hai haka tano ki te tētahi atu haka tere iŋa ana tano te taŋata ki te mata o te ꞌAtua.
ꞌĀhani te taŋata e tano rō ꞌana ki te mata o te ꞌAtua hai ŋā meꞌe ena, ko au ia te kope raꞌe mo tano ki tōꞌona mata.
He ⸤hūrio⸥, paꞌi, a au ꞌe e vaꞌu mahana o tōꞌoku poreko i hore ai i te kiri o tōꞌoku hua tano ki te mātou haka tere iŋa. ꞌE, takoꞌa, he hakaara a au o ⸤Mēhāmina⸥, poki o te mātou tupuna ko Hākovo, kī takoꞌa ko ⸤Itaraera⸥. Te kī ꞌāꞌaku: he ⸤ꞌevereo⸥ a au, poki o te nuꞌu ꞌevereo. ꞌE, ꞌi raꞌe ki te haka moe ōꞌoku i te manaꞌu ꞌi ruŋa i a Ietū, he ⸤fariseo⸥ a au, taŋata ꞌata haꞌatura ki te ⸤haka tere iŋa o te ꞌAtua haka pāpaꞌi ki a Mōtē⸥
ki te roa, ꞌina e tahi nuꞌu mo kī e hape rō ꞌana a au, ꞌe ꞌātā he kimi nō tāꞌaku aŋa i te nuꞌu ⸤haka moe i te manaꞌu⸥ ꞌi ruŋa i a Ietū mo tōtōā.
Te meꞌe taꞌatoꞌa ena, meꞌe manaꞌu era e au e hauhaꞌa rō ꞌā mo tano ōꞌoku ki te mata o te ꞌAtua, hora nei, ꞌo te ai ōꞌoku ꞌa Ietū Kiritō, e ꞌite nei a au meꞌe hauhaꞌa-ꞌore.
ꞌE taꞌe nō pē ira. Mōꞌoku, ꞌina e tahi meꞌe mo hāhine ki te meꞌe ena he māhani ki a Ietū Kiritō, Pūꞌoko Haka Tere ōꞌoku. Ko hoa tahi ꞌana e au i rā ŋā meꞌe mo koa ōꞌona; mōꞌoku, paꞌi, rā ŋā meꞌe taꞌatoꞌa he tūtaꞌe nō atu e tahi o te ao nei. Tāꞌaku meꞌe haŋa nō ko ia
ꞌe he ai ōꞌoku ꞌāꞌana. Hai ia, paꞌi, a au e tano nei ki te mata o te ꞌAtua, taꞌe ꞌō hai haꞌatura ki te ⸤haka tere iŋa ꞌa Mōtē⸥. He haka moe ōꞌoku i te manaꞌu ꞌi ruŋa i a Ietū i kī ai e te ꞌAtua e tano rō ꞌana a au ki tōꞌona mata.
ꞌE hora nei, tāꞌaku meꞌe haŋa he māhani riva-riva he oho ōꞌoku i te ⸤Kiritō⸥ ꞌe he ŋaroꞌa ꞌi roto i a au tōꞌona aŋa iŋa mai hai pūai, pa he aŋa iŋa era o te ꞌAtua hai pūai hora haka ora era i a Ietū mai te mate. ꞌE, takoꞌa, he ꞌite ōꞌoku mo haꞌaoromaꞌi, pē ia, i te ꞌati mo aŋa i te meꞌe haŋa o te ꞌAtua, ꞌe ꞌātā mo mate ꞌo te ai ōꞌoku ꞌa Ietū Kiritō, ana haŋa te ꞌAtua.
Te tumu e haŋa nei a au ki te ŋā meꞌe nei: mo haka ora i a au e te ꞌAtua mai te mate pe muꞌa ka oho ena.
ꞌIna a au he kī: ko tuꞌu ꞌana ꞌō a au ki te roa hopeꞌa: he taŋata ꞌina e tahi hape pē Ietū. Te meꞌe nō ꞌāꞌaku mo kī atu: ꞌī a au e aŋa e oho nō ꞌā mo tuꞌu pē ia; hora haꞌataꞌa era, paꞌi, i a au māꞌana, he meꞌe ena te meꞌe haŋa mōꞌoku.
E te taina, ꞌina a au he kī: ko ravaꞌa mau ꞌana ꞌō e au i rā roa. Tāꞌaku meꞌe aŋa he haka rehu atu i te meꞌe o tuꞌa, ꞌe he aŋa he oho i te meꞌe haŋa e te ꞌAtua mo aŋa e au,
mo tuꞌu ki te roa hopeꞌa ꞌe mo ravaꞌa e au i te meꞌe mo vaꞌai mai e te ꞌAtua ꞌi te raŋi ꞌo te ai ōꞌoku ꞌa Ietū Kiritō, pa he kope ꞌāꞌati e tahuti ena mo ravaꞌa i te meꞌe mo haka koa i a ia ka tuꞌu ena ki te roa hopeꞌa.
Pē nei a tātou, te nuꞌu manaꞌu paꞌari o ruŋa i te meꞌe o te ꞌAtua, ana manaꞌu. ꞌE mo ai tāꞌue e manaꞌu kē rō ꞌana kōrua o ruŋa i te ŋā meꞌe nei, he haka aŋi-aŋi atu e te ꞌAtua he aha te meꞌe tano.
Te meꞌe haŋa nō: he riro o te tātou noho iŋa noho iŋa tano ki te meꞌe ko haka aŋi-aŋi mai era ꞌā e ia.
E te taina, e haka tano te kōrua noho iŋa pa he noho iŋa ōꞌoku ꞌe o te nuꞌu te rāua noho iŋa pa he noho iŋa takeꞌa e kōrua ꞌi ruŋa i a au.
Ko kī atu era ꞌā e au ꞌe hai taŋi ka kī haka ꞌou atu ena: nuꞌu rahi te nuꞌu kī: ꞌa Ietū a rāua, ꞌe te parautiꞌa mau, e riri rō ꞌana mōꞌona. O te rāua noho iŋa taꞌe tano, paꞌi, te haka takeꞌa mai pē nei ē: te mate era o Ietū ꞌi ruŋa i te tātaurō ꞌina e tahi hauhaꞌa mo rāua.
Te meꞌe hopeꞌa ka topa era ki te nuꞌu era he ūtuꞌa o te ꞌAtua. He meꞌe pohe nō o te hakari te rāua ꞌatua. Te meꞌe haꞌamā he meꞌe teꞌo-teꞌo e tahi o rāua, ꞌe te rāua manaꞌu ꞌi ruŋa i te meꞌe o te ao mau nō nei.
ꞌE a tātou, te nuꞌu haka moe i te manaꞌu ꞌi ruŋa i a Ietū, o te raŋi; ꞌe e tiaki ꞌana ki te topa iŋa mai o Ietū Kiritō, Pūꞌoko Haka Tere o tātou, he kope haka eꞌa i te taŋata mai roto i te ūtuꞌa o te hara ꞌe vaꞌai i te ora ꞌāpī ꞌina he hopeꞌa raꞌa,
ꞌe he kope haka riro i te hakari mate nei o tātou pa he hakari era ꞌā ōꞌona, hakari pūai ꞌina e ko mate; i a ia, paꞌi, te pūai mo aŋa i te meꞌe taꞌatoꞌa.
A au, a Pētero, ⸤ꞌāpōtoro⸥ ꞌa Ietū Kiritō, he ꞌaroha atu ki a kōrua ki te nuꞌu taꞌatoꞌa haꞌataꞌa e te ꞌAtua māꞌana noho ꞌi te henua kē, taꞌe ꞌi te rāua henua mau era, ꞌi te ŋā kona era ko Ponotō, ko Karatia, ko Kāpārōtia, ko ꞌĀtia ꞌe ko Vītīnia.
Te manaꞌu o te ꞌAtua Matuꞌa i haꞌataꞌa ai i a kōrua: mo haka riro i a kōrua he nuꞌu ꞌina e tahi hara haꞌataꞌa māꞌana hai Vārua Maitai ꞌe haꞌatura ki a Ietū ꞌi te haka kore e te ꞌAtua i te kōrua hara hai toto tehe era o Ietū ꞌi ruŋa i te tātaurō. Ka rahi ka oho nō te riva rahi ꞌe te haumārū o te ꞌAtua ꞌi ruŋa i a kōrua.
Ki haꞌahana-hana tātou i te ꞌAtua, Matuꞌa o te tātou Pūꞌoko Haka Tere ko Ietū Kiritō. A ia, paꞌi, ko vaꞌai mai ꞌana i te ora ꞌe i te noho iŋa ꞌāpī, he rahi o tōꞌona haka ꞌaroha mo tātou. ꞌE, ꞌi te ai ko haka ora ꞌana e ia i a Ietū mai te mate, e ꞌite nei a tātou e haka ora takoꞌa rō mai i a tātou mai te mate pe muꞌa ka oho ena,
ꞌe e vaꞌai rō mai i te meꞌe hāpaꞌo mo tātou ꞌi ruŋa i te raŋi, he meꞌe e ko kore, e ko tāpau ꞌe e ko mae-mae ki te hora hopeꞌa.
ꞌO te haka moe o tātou i te manaꞌu ꞌi ruŋa i a Ietū, te ꞌAtua e hāpaꞌo e oho mai ena i a tātou hai pūai nui-nui ōꞌona, ki ravaꞌa ai e tātou, ꞌi te mahana hopeꞌa, i te ora ꞌina he hopeꞌa raꞌa hāpaꞌo mo tātou.
ꞌO ira a tātou e koa nei, ka ai atu e ꞌamo rō ꞌā a tātou, mo te hora ꞌiti-ꞌiti, rauhuru atu ꞌati.
Te ꞌAtua, paꞌi, e haꞌatiꞌa rō ꞌā mo topa mai o te ꞌati mo ꞌite hoki te haka moe iŋa nei o tātou i te manaꞌu ꞌi ruŋa i a Ietū e hio-hio rō ꞌā ꞌo ꞌina, pa he piru e tunu ena ꞌi roto i te ahi. ꞌE mo te ꞌAtua te haka moe iŋa o tātou i te manaꞌu ꞌi ruŋa i a Ietū i hau rō atu i te hauhaꞌa ki te piru, he meꞌe e ŋaro nō. Mo hio-hio mo oho nō o te tātou manaꞌu ꞌi ruŋa i a Ietū ka ai atu e rahi rō ꞌā te ꞌati topa mai, ꞌi te hora o te hoki iŋa mai o Ietū Kiritō, he koa te ꞌAtua ꞌe he haka paka he haka nui-nui i a tātou.
A kōrua e haŋa rō ꞌana ki a Ietū Kiritō ka ai atu kai takeꞌa hia i a ia. ꞌE ꞌi te hora nei, ka ai atu ꞌina he takeꞌa, e haka moe rō ꞌana kōrua i te manaꞌu ꞌi ruŋa i a ia, ꞌe e rahi rō ꞌana te kōrua koa, he koa ꞌina he vānaŋa mo haꞌaauraꞌa.
Ko ravaꞌa ꞌana, paꞌi, e kōrua i te meꞌe haŋa mo ravaꞌa hai haka moe o kōrua i te manaꞌu ꞌi ruŋa i a Ietū: he eꞌa mai roto i te ūtuꞌa o te hara ꞌe he ravaꞌa i te ora ꞌāpī ꞌina he hopeꞌa raꞌa.
Te perofeta o muꞌa ꞌā i haka ꞌite rō ki te taŋata i te roŋo haka vānaŋa e te ꞌAtua o ruŋa i te haka eꞌa iŋa i te taŋata mai roto i te ūtuꞌa o te hara hai riva rahi ōꞌona ꞌe, ꞌi te taꞌe aŋi-aŋi e te perofeta i nei roŋo, he rara he oho o ruŋa.
Te meꞌe o rāua i haŋa mo aŋi-aŋi o rā roŋo: a hē ꞌe pē hē ka tano te meꞌe kī era ki a rāua e te Vārua o te ⸤Kiritō⸥ pē nei ē: e topa rō te ꞌati ꞌi ruŋa i te Kiritō ꞌe ki oti he haka nui-nui.
ꞌE te ꞌAtua i haka ꞌite rō ki rā ŋā perofeta pē nei ē: te roŋo haka ꞌite oho era e rāua he meꞌe mo topa pe muꞌa ka oho era, te auraꞌa, ꞌi te noho iŋa nei o tātou, ꞌe taꞌe ꞌō ꞌi te rāua noho iŋa era. ꞌE ko rā roŋo te meꞌe i haka ꞌite atu ki a kōrua e te nuꞌu haka ꞌite oho i te roŋo riva-riva nei o ruŋa i a Ietū hai pūai o te ⸤Vārua Maitai⸥ uŋa mai mai te raŋi. ꞌE ꞌātā te merahi e haŋa rō ꞌana mo aŋi-aŋi o ruŋa i te roŋo nei o te haka eꞌa iŋa o te taŋata mai roto i te ūtuꞌa o te hara.
E te taina, e ꞌara te kōrua mata ꞌe e ꞌite i te hāito i te kōrua meꞌe kī ꞌe i te kōrua meꞌe aŋa. E haka hio-hio te kōrua manaꞌu ꞌi ruŋa i te meꞌe o te ꞌAtua ka vaꞌai atu ena hai riva rahi ōꞌona ꞌi te hora o te hoki iŋa mai o Ietū Kiritō.
Pa he ŋā poki haꞌatura ki te ꞌAtua, ꞌina ko haka tano haka ꞌou te kōrua noho iŋa ki te meꞌe taꞌe tano haka tere atu i a kōrua ꞌi muꞌa ꞌā, ꞌi te hora kai ꞌite ꞌana o ruŋa i te ꞌAtua.
Te tī-tika mau: e noho kōrua ꞌina e tahi hape ꞌi te meꞌe era te ꞌAtua haꞌataꞌa era i a kōrua māꞌana ꞌina e tahi ōꞌona hape.
Pē nei e kī ena ꞌi ruŋa i te ⸤Pāpaꞌi Moꞌa⸥: «E ai kōrua he nuꞌu ꞌina e tahi hape, pē au ꞌā».
A kōrua e kī rō ꞌana: te ꞌAtua he Matuꞌa o kōrua. ꞌO ira, e moꞌa ꞌe e haꞌatura ki a ia ꞌi te taꞌatoꞌa nō hora o te noho iŋa ꞌi te ao nei. ꞌĀꞌana, paꞌi, te kī i te tano ꞌe i te taꞌe tano o te taŋata hai huru o te rāua meꞌe aŋa, ꞌe mōꞌona te taŋata pē tū huru tahi ꞌā.
Te ꞌAtua ko toꞌo ꞌana i a kōrua mai roto i te noho iŋa hauhaꞌa kore ravaꞌa e kōrua mai te kōrua tupuna. ꞌE ko ꞌite riva-riva ꞌana e kōrua: taꞌe hai meꞌe pa he piru, meꞌe tōꞌona hauhaꞌa mo te ao nō nei, i ꞌauhau ai mo toꞌo i a kōrua mai te noho iŋa nei,
hai toto hauhaꞌa era o te Kiritō, kope pa he māmoe mo tūtia ꞌina e tahi ōꞌona hape, i toꞌo ai i a kōrua.
ꞌI te hora kai aŋa hia ꞌā i te ao, i haꞌataꞌa rō ai e te ꞌAtua i te Kiritō mo te meꞌe nei; ꞌe ꞌi te ŋā hora hopeꞌa nei, i tuꞌu mai ai mo te riva-riva o kōrua.
Hai Kiritō kōrua e haka moe ena i te manaꞌu ꞌi ruŋa i te ꞌAtua. ꞌE, ꞌo te haka ora e te ꞌAtua i te Kiritō mai te mate ꞌe ꞌo te haka nui-nui, e taꞌe haka tapa ena te kōrua manaꞌu mai ruŋa i te ꞌAtua ꞌe e ꞌite ena e kōrua e aŋa tahi rō e ia i tāꞌana meꞌe hōrea era.
ꞌI te haꞌatura o kōrua ki te roŋo parautiꞌa i haka kore ai e te ꞌAtua i te kōrua hara, ki haŋa parautiꞌa ai kōrua ki te kōrua taina. ꞌO ira, e haŋa e oho ꞌi roto i a kōrua hai māhatu ꞌe hai pūai.
A kōrua, paꞌi, ko poreko haka ꞌou mai ꞌana, ꞌe taꞌe mai roto i te taŋata, he meꞌe e mate nō, mai roto i te vānaŋa o te ꞌAtua, he meꞌe ora ꞌe ꞌina e ko mate ki te hora hopeꞌa.
Pē nei, paꞌi, e kī ena ꞌi ruŋa i te Pāpaꞌi Moꞌa:  «Te taŋata taꞌatoꞌa pa he mauku ꞌana  ꞌe tōꞌona pūai pa he tiare o te mauku;  he paka-paka te mauku, he mae-mae te tiare ꞌe he marere,
ꞌe te vānaŋa o te ꞌAtua e ko ŋaro ki te hora hopeꞌa».  ꞌE nei vānaŋa he ⸤roŋo riva-riva o ruŋa i a Ietū Kiritō⸥ haka ꞌite atu ki a kōrua.
I oti era he haꞌataꞌa e Ietū e hitu ꞌahuru mā piti nuꞌu hāpī haka ꞌou ꞌāꞌana, ꞌai ka uŋa hoko rua hoko rua ꞌi raꞌe ki a ia ki te kona taꞌatoꞌa ōꞌona ka tuꞌu era
koia ko kī:  «Te parautiꞌa, nuꞌu rahi te nuꞌu mo toꞌo mo roto i te ⸤haka tere iŋa ꞌāpī o te ꞌAtua⸥, pa he kato iŋa o te kai, ꞌe nuꞌu taꞌe rahi te nuꞌu o rāua te kato. ꞌO ira, ka ani ki te kope ꞌāꞌana te kai, he ꞌAtua, mo ꞌata uŋa hai nuꞌu mo kato.
Ka oho; e ꞌite: e uŋa ꞌana a au i a kōrua pa he māmoe ki roto i te nūnaꞌa paiheŋa taehae.
»ꞌIna ko maꞌu i te moni, i te kirivaꞌe mo mono, ꞌe hai meꞌe mo te ara, ꞌe ꞌina ko noho ana ꞌaroha ki te nuꞌu ꞌi te ara.
Hare era o kōrua mo tuꞌu, te meꞌe raꞌe, e ꞌaroha pē nei ē: “Ka ai te haumārū ꞌi te hare nei”.
ꞌE mo ai o te nuꞌu haumārū o nā hare, te kōrua ꞌaroha he tano; ꞌe mo taꞌe ai pē ira, e ko hauhaꞌa te kōrua ꞌaroha.
Hare era mo toꞌo i a kōrua, e noho ꞌi ira, ꞌe ꞌina ko oho ki hare era ki hare era. E kai ꞌe e unu i te meꞌe mo vaꞌai atu; te taŋata aŋa, paꞌi, e ꞌauhau rō ꞌā.
»Ka tuꞌu ena kōrua ki te kona e haŋa rō atu ꞌana te nuꞌu, e kai te meꞌe mo vaꞌai atu.
E haka ora te nuꞌu māui-ui o nā kona ꞌe ꞌai ka kī rō: “Te haka tere iŋa ꞌāpī o te ꞌAtua nā ko hāhine mai ꞌā”.
»ꞌE, ka tuꞌu ena kōrua ki te kona ꞌina he nuꞌu o ira he haŋa mo haka roŋo atu, ka eꞌa ki te ara ꞌai ka kī rō:
“¡Te puŋaꞌehu o te kona nei puhia mai ki ruŋa i te mātou vaꞌe ꞌī e mātou he tū-tū mo ꞌite e kōrua pē nei ē: te ūtuꞌa o te ꞌAtua ka topa atu ena, i a kōrua ꞌā! ꞌE, e ꞌite takoꞌa: te haka tere iŋa ꞌāpī o te ꞌAtua nā ko hāhine mai ꞌana”.
ꞌĪ a au he kī atu: te ūtuꞌa mo rā nuꞌu, ꞌi te mahana o te haka ūtuꞌa, ꞌata hau rō atu ki te ūtuꞌa mo te nuꞌu taꞌe tano o ⸤Tōroma⸥.
»¡Ko te ꞌaroha i a kōrua, e te nuꞌu o Koratini ē, ꞌe o Vetetaira ē! ꞌĀhani ꞌi Tiro ꞌe ꞌi Tīrone i takeꞌa ai te mana aŋa atu era ki a kōrua, ko ⸤huri nō era ꞌana te nuꞌu o ira i te rāua manaꞌu ki te ꞌAtua⸥ ꞌe ko haka takeꞌa nō era ꞌā hai noho ꞌi roto i te ꞌeo-ꞌeo e uru rō ꞌana i te kahu i aŋa hai pūtē tore.
ꞌE, ꞌi te mahana o te ture hopeꞌa o te ꞌAtua, te ūtuꞌa mo kōrua ꞌata hau rō atu ki te ūtuꞌa mo te nuꞌu o Tiro ꞌe o Tīrone.
»ꞌE a kōrua, e te nuꞌu o Kaperenāū ē, ¿e manaꞌu ena e maꞌu rō i a kōrua ki te raŋi? ¡Ki raro nui era o te pōꞌauahi ka ava ena!».
He kī ia e Ietū ki tāꞌana nuꞌu hāpī: «Te nuꞌu haka roŋo atu e haka roŋo mai ꞌana; te nuꞌu taꞌe haŋa atu e taꞌe haŋa mai ꞌana; ꞌe te nuꞌu taꞌe haŋa mai e taꞌe haŋa ꞌana ki te kope uŋa mai i a au».
Tū nuꞌu era e hitu ꞌahuru mā piti e koa rō ꞌana i hoki ai, he kī:  —¡E Ietū, ꞌātā ki te tātane i haka roŋo mai ai ꞌi te hora kī o mātou mo eꞌa mai roto i te taŋata hai ꞌīŋoa ōꞌou!
He kī e Ietū:  —ꞌĒ-ē, i takeꞌa rō e au i a Rukifero te viri iŋa mai te raŋi pa he ꞌuira.
I vaꞌai rō atu a au i te pūai mo haꞌere o kōrua a ruŋa i te kōreha veneno ꞌe a ruŋa i te veriꞌārahu. I vaꞌai takoꞌa rō atu a au i te pūai mo rē o kōrua ki te meꞌe taꞌatoꞌa aŋa atu e Rukifero. Pē ira i taꞌe topa atu ai e tahi ꞌati.
ꞌE, ka ai atu pē ira, te meꞌe o kōrua mo koa: ko pāpaꞌi ꞌā te kōrua ꞌīŋoa ꞌi te raŋi, taꞌe ꞌō ko haka roŋo atu ꞌā te tātane.
ꞌI rā hora, ꞌi te ꞌī o Ietū e te ⸤Vārua Maitai⸥, he toꞌo rō atu ꞌai te koa ꞌe he kī:  «He haꞌahana-hana atu a au ki a koe, e Koro, e te ꞌAtua o te raŋi ꞌe o te henua ē, ꞌo te taꞌe haka takeꞌa ōꞌou i taꞌa meꞌe naꞌa ki te nuꞌu manaꞌu ko rāua mau nō te nuꞌu ꞌite ꞌe mārama-rama, ꞌe ki te nuꞌu pa he ŋā poki a koe i haka takeꞌa ai. ꞌĒ-ē, pē ira mau ꞌā koe i haŋa ai, e Koro ē».
He kī ia e Ietū ki te nuꞌu: «Ko vaꞌai tahi mai ꞌana te meꞌe taꞌatoꞌa e tōꞌoku Matuꞌa. ꞌIna e tahi taŋata i ꞌite ko ai te Poki, he Matuꞌa mau nō, ꞌe ꞌina e tahi taŋata i ꞌite ko ai te Matuꞌa, he Poki ꞌe he nuꞌu haŋa mau nō e te Poki mo haka ꞌite».
I oti era he hārui he uꞌi a ruŋa i tāꞌana nuꞌu hāpī ꞌe he kī ki rā nuꞌu nō: «Ko te koa i te nuꞌu takeꞌa i te meꞌe takeꞌa ena e kōrua.
ꞌĪ a au he kī atu: meꞌe rahi perofeta ꞌe ꞌariki i haŋa mo takeꞌa i te meꞌe takeꞌa e kōrua, ꞌe ꞌina kai takeꞌa; i haŋa mo ŋaroꞌa i te meꞌe ŋaroꞌa e kōrua ꞌe ꞌina kai ŋaroꞌa».
He oho e tahi ⸤maꞌori o te haka tere hūrio⸥ he vānaŋa ararua ko Ietū mo haka ꞌatu pē hē ka pāhono era, he ꞌui:  —E te Maꞌori, ¿he aha tāꞌaku meꞌe mo aŋa mo ravaꞌa e au i te ora ꞌāpī ꞌina he hopeꞌa raꞌa vaꞌai e te ꞌAtua?
He pāhono e Ietū:  —¿Pē hē e hāꞌaki ena ꞌi ruŋa i te meꞌe pāpaꞌi e ⸤Mōtē⸥? ¿He aha taꞌa meꞌe i taiꞌo?
He pāhono e tū taŋata era:  —«E haŋa koe ki tuꞌu ꞌAtua hai haŋu taꞌatoꞌa o tuꞌu māhatu, o tuꞌu vārua, o tuꞌu pūai ꞌe o tuꞌu manaꞌu taꞌatoꞌa»; ꞌe «e haŋa ki te rua taŋata pa he haŋa iŋa ena ꞌā ōꞌou ki a koe mau ꞌā».
He kī e Ietū:  —Ko tano ꞌā taꞌa pāhono. Mo aŋa ōꞌou pē ira, he ravaꞌa e koe te ora ꞌāpī ꞌina he hopeꞌa raꞌa.
ꞌE, ꞌi te haŋa o tū kope era mo haka takeꞌa i a ia pa he taŋata tano, he ꞌui ki a Ietū:  —¿Ko ai hō te rua taŋata mo haŋa e au?
He pāhono e Ietū:  «E tahi taŋata ⸤hūrio⸥ he eꞌa he oho a te ara mai Hērutarema ki Herikō. He piri te nuꞌu toke-toke, he toke i tāꞌana meꞌe taꞌatoꞌa koia ko te kahu uru. He toꞌo mai he tiŋaꞌi ki te piꞌi-piꞌi. I oti era he hoa ꞌe he eꞌa he tē-tere.
»I oho era he vari te ⸤oromatuꞌa⸥ hūrio e tahi a rā kona. I takeꞌa era i rā taŋata, ꞌina kai hāꞌūꞌū; he haka tapa ꞌe he eꞌa he oho rō ꞌai.
He tuꞌu takoꞌa ki rā kona e tahi taŋata ⸤rēvita⸥, i uꞌi takoꞌa nō, ꞌe he eꞌa he oho rō ꞌai.
»He vari ia te taŋata e tahi o Tāmāria. I takeꞌa era i rā kope he haka ꞌaroha.
He haka hāhine ki tū taŋata era, he rāꞌau hai ꞌava ꞌe hai mōrī, ꞌe he viri hai tapa kahu i te more. I oti era he haka eke ki ruŋa i te muni, he maꞌu he oho ki te hare e tahi ꞌe he noho he hāpaꞌo.
»ꞌI te rua mahana, he vaꞌai ki te taŋata era ōꞌona rā hare e rua ⸤renario⸥, he kī: “Ka hāpaꞌo koe i te taŋata nei. Mo ꞌata pau ōꞌou, māꞌaku e ꞌauhau atu ki hoki haka ꞌou mai a au”».
He ꞌui ia e Ietū:  —Ki taꞌa kī, ¿ko ai o roto o te ŋāŋata era hoko toru i haŋa ki tū taŋata toke era e te nuꞌu?
He pāhono e tū taŋata maꞌori haka tere hūrio era:  —Ko te taŋata haka ꞌaroha era i a ia.  He kī e Ietū:  —Ka oho ia koe ka aŋa takoꞌa pē ira.
He oho ia a Ietū ꞌi tōꞌona ara ꞌātā ka tuꞌu rō ki te kona e tahi ꞌi ira e noho era te viꞌe ko Maratuka te ꞌīŋoa. He haka noho e rā viꞌe i a Ietū ꞌi tōꞌona hare.
A Maratuka e ai rō ꞌā tōꞌona taina vahine ko ⸤Māria⸥ te ꞌīŋoa. A ia i noho ai ꞌi te vaꞌe o Ietū e haka roŋo ꞌana i tāꞌana vānaŋa.
ꞌE, a Maratuka, ꞌi te rahi o te aŋa, he haka hāhine ki a Ietū, he kī:  —E Ietū, ¿ꞌina ꞌō koe he haka ꞌaroha i a au? Tōꞌoku taina ena ko haka rē tahi mai ꞌana i te aŋa ki a au. Ka kī mo hāꞌūꞌū mai.
He pāhono e Ietū:  —E Maratuka, ko te ꞌaroha i a koe. ¿He aha e haka ŋāruru-ruru tahaŋa ena i tuꞌu pūꞌoko hai ŋā meꞌe taꞌatoꞌa ena?
E tahi mau nō meꞌe hopeꞌa o te riva-riva, ꞌe ko rā meꞌe te meꞌe haŋa ꞌa Māria, ꞌe ꞌina e tahi kope mo ravaꞌa mo toꞌo i rā meꞌe mai i a ia.
ꞌI rā ŋā mahana ko ꞌata rahi ko oho ꞌā te nuꞌu ⸤haka moe i te manaꞌu⸥ ꞌi ruŋa i a Ietū. He haꞌamata te nuꞌu ⸤hūrio⸥ vānaŋa ⸤kirieko⸥ he hēŋuꞌi-ŋuꞌi o ruŋa o te nuꞌu hūrio vānaŋa ⸤ꞌevereo⸥ e kī era: ꞌi te hora tuhaꞌa o te kai, ꞌina he tuhaꞌa riva-riva ki te rāua ŋā viꞌe hove.
He haka taka-taka ia e te ꞌāpōtoro i te nuꞌu taꞌatoꞌa haka moe i te manaꞌu ꞌi ruŋa i a Ietū ꞌe he kī:  «E ko tano a mātou mo haka rē i te aŋa he haka ꞌite i te vānaŋa o te ꞌAtua mo noho mo tuhaꞌa i te kai ꞌe i te moni ki te taŋata.
ꞌO ira, e te ŋā taina ē, ka uꞌi a roto o kōrua e hitu taŋata riva-riva ꞌī e te pūai o te ⸤Vārua Maitai⸥ mo maꞌu i te aŋa ena.
A mātou, paꞌi, he maꞌu i te aŋa he pure ꞌe he haka ꞌite i te vānaŋa o te ꞌAtua».
Taꞌatoꞌa i peꞌe ai ki tū meꞌe kī era e te ꞌāpōtoro. He toꞌo i a ꞌĒteva, taŋata haka moe rahi i tōꞌona manaꞌu ꞌi ruŋa i a Ietū ꞌe ꞌī e te pūai o te Vārua Maitai, i a Feripe, i a Porokoro, i a Nikanoro, i a Tīmono, i a Paramena, ꞌe i a Nikorao, taŋata o Antiokia, he kona e tahi o te henua ko Tīria. A Nikorao ꞌi muꞌa ꞌā i oꞌo rō ki te haka tere iŋa hūrio.
He maꞌu e tū ŋā taina era i rā ŋāŋata ki muꞌa o te ꞌāpōtoro. He pure ia e te ꞌāpōtoro koia ko haka eke i te rima ki ruŋa ꞌe he haꞌamaitai.
Te ⸤roŋo riva-riva o te ꞌAtua⸥ pe te ꞌata rahi nō e oho era, ꞌe te nuꞌu haka moe i te manaꞌu ꞌi ruŋa i a Ietū ko ꞌata rahi ꞌā ꞌi Hērutarema. ꞌE meꞌe rahi ⸤oromatuꞌa⸥ hūrio i haka moe takoꞌa i te rāua manaꞌu ꞌi ruŋa i a Ietū.
A ꞌĒteva, he taŋata haꞌamaitai ꞌe ꞌī e te pūai o te ꞌAtua, e aŋa rō ꞌā i te mana ꞌe i te tētahi meꞌe nu-nui ki te nuꞌu o rā kona.
Te tētahi nuꞌu o te ⸤hare pure hūrio⸥ te ꞌīŋoa «O te ꞌEkaravo Haka Eꞌa Mai te Rima o te Rāua Taŋata Haka Aŋa» koia ko te tētahi nuꞌu o Tīrene, o Arehantāria, o Tiritia ꞌe o ꞌĀtia, he tātake ki a ꞌĒteva.
ꞌE, ꞌina he ravaꞌa i a ia; e vānaŋa era, paꞌi, hai mārama-rama o te Vārua Maitai.
He ꞌauhau ia e tū ŋā nuꞌu era i te taŋata mo reo-reo pē nei ē: ko ŋaroꞌa ꞌana e rāua i a ꞌĒteva e kī ꞌā i te vānaŋa taꞌe tano mo ⸤Mōtē⸥ ꞌe mo te ꞌAtua.
Pē ira i haka riri ai i te taŋata, i te nuꞌu pūꞌoko haka tere hūrio ꞌe i te ⸤maꞌori o te haka tere hūrio⸥. ꞌO ira i ꞌa-ꞌaru ai i a ꞌĒteva ꞌe he maꞌu ki muꞌa o te ⸤nūnaꞌa taŋata i a rāua te kī iŋa hopeꞌa o te haka tere hūrio⸥.
He maꞌu takoꞌa i te mataꞌite reo-reo, ꞌe o rā nuꞌu i kī: «Te taŋata ena he vānaŋa nō te aŋa i te vānaŋa taꞌe tano mo te ⸤Kona Haꞌamuri ꞌAtua⸥ ꞌe mo te hāpī ꞌa Mōtē.
Ko ŋaroꞌa ꞌā e mātou e kī ꞌana: te Ietū era o Nātāreta he haka hiŋa i te kona moꞌa nei o te ꞌAtua ꞌe he huri takoꞌa i te hāpī haka rē mai e Mōtē».
Te nuꞌu ra-rahi ꞌe te nuꞌu taꞌatoꞌa ꞌi tū kona era, i uꞌi era a ruŋa i a ꞌĒteva, he takeꞌa i te ꞌāriŋa pa he ꞌāriŋa merahi ꞌā.
E te taina, e haŋa rō ꞌā a mātou mo ꞌaꞌamu atu he aha te meꞌe riva-riva i poreko ꞌi roto i te nūnaꞌa taŋata ⸤haka moe i te manaꞌu⸥ ꞌi ruŋa i a Ietū o te kona era ko Mātērōnia ꞌo te toꞌo mo rāua i te riva rahi o te ꞌAtua.
Ka ai atu i topa rō te ꞌati taparahi-taꞌata ki te nuꞌu nei, ko te koa iŋa ꞌana, ꞌe, ka ai atu he nuꞌu veve, ꞌi te rāua riva, pa he ꞌono e vaꞌai era i te moni.
He mataꞌite a au e vaꞌai era hai māhatu e haka tano ki te meꞌe ai o rāua, ꞌe ꞌātā ꞌata rahi rō atu. Te nuꞌu nei, hai manaꞌu mau ꞌā o rāua,
i haka koni mai ai mo haꞌatiꞌa o mātou i a rāua mo hāꞌūꞌū takoꞌa hai tara mo te nuꞌu haka moe i te manaꞌu ꞌi ruŋa i a Ietū o Hērutarema.
ꞌE taꞌe he moni nō te meꞌe i vaꞌai mai e te nuꞌu nei, pa he meꞌe manaꞌu era e mātou. ꞌI raꞌe i vaꞌai ai i a rāua mo tāvini ki te ꞌAtua, ꞌe ki oti ki a mātou, pa he meꞌe haŋa o te ꞌAtua.
ꞌI te nehe-nehe o rā meꞌe aŋa era e te taina o Mātērōnia, ꞌī mātou ko ani ꞌā ki a Tito mo oho atu ōꞌona mo haka mao i te aŋa haꞌamata era e ia ꞌi muꞌa ꞌā he haka taka-taka, mai i a kōrua, i te moni mo te taina o Hērutarema.
A kōrua he nuꞌu haka kē ꞌi te meꞌe taꞌatoꞌa: ꞌi te haka moe i te manaꞌu ꞌi ruŋa i a Ietū, ꞌi te ꞌite mo vānaŋa, ꞌi te ꞌite i te hāpī parautiꞌa o te ꞌAtua, ꞌi te haŋa mo hāꞌūꞌū, ꞌe ꞌi te haŋa mo te rua, he meꞌe i ꞌite e kōrua mai i a mātou. Pē ira takoꞌa ꞌana kōrua ana haka kē ꞌi te aŋa riva nei: he haꞌaputu i te moni ꞌi roto i a kōrua mo te taina veve o Hērutarema.
Taꞌe a au e kī atu ena i te meꞌe nei pa he meꞌe mo haꞌatura mau ꞌā e kōrua. Mo riva o kōrua mo haꞌatura, ko tano ꞌā. Tōꞌoku haŋa mau mo uꞌi hoki he parautiꞌa mau ꞌana te kōrua haŋa mo te rua, pa he meꞌe i takeꞌa e au ꞌi te taina o Mātērōnia.
Ko ꞌite ꞌana, paꞌi, kōrua: te tātou Pūꞌoko Haka Tere ko Ietū Kiritō, ka ai atu he ꞌono ꞌi te raŋi, ꞌi tōꞌona riva rahi, i haka veve nō i a ia mo te kōrua riva-riva, ki ꞌono ai kōrua ꞌi te meꞌe o te ꞌAtua hai rā haka veve iŋa era ōꞌona.
Mo te kōrua riva-riva he haka ꞌite atu a au i tōꞌoku manaꞌu o ruŋa i tū meꞌe haꞌamata aŋa era e kōrua hai koa ꞌi tū matahiti oti ena, he haka taka-taka i te moni mo te nuꞌu veve o Hērutarema.
Te meꞌe haŋa: he haka mao i rā aŋa hai meꞌe tara o kōrua hai koa takeꞌa mau era ꞌā e au i a kōrua ꞌi muꞌa ꞌā hora manaꞌu era mo aŋa i rā meꞌe.
Mo ai ꞌi roto i te kōrua māhatu te haŋa parautiꞌa mo vaꞌai, ꞌe te meꞌe vaꞌai e kōrua e tano rō ꞌā ki te meꞌe ai o kōrua, he koa te ꞌAtua. ꞌIna, paꞌi, a ia he no-noꞌi mai ꞌata rahi te meꞌe ki te meꞌe ai o tātou mo vaꞌai.
Taꞌe a au e kī atu ena mo vaꞌai tahi i te meꞌe ai o kōrua, ꞌo kore te kōrua meꞌe hai hāꞌūꞌū ki te rua. Te meꞌe haŋa he haka tano-tano mo te taꞌatoꞌa.
ꞌI te hora nei e ai rō ꞌā i a kōrua te meꞌe ꞌina i te nuꞌu o Hērutarema. Pe muꞌa ka oho ena, pēaha, he ai i a rāua te meꞌe e hape rō ꞌā i a kōrua, ꞌe mo hāꞌūꞌū o te taina ꞌi roto i a rāua, e ko hape te meꞌe.
Mo aŋa o kōrua pē ira, he topa pa he meꞌe kī ꞌi ruŋa i te ⸤Pāpaꞌi Moꞌa⸥ o ruŋa i te itaraera, hora vaꞌai era e te ꞌAtua i te ⸤mānā⸥ mai te raŋi: «Te kope haꞌaputu rahi, ꞌe te kope taꞌe haꞌaputu rahi, ko tū mākona iŋa ꞌana ararua».
Māuru-uru ki te ꞌAtua ꞌo te haka poreko ꞌi roto i te manaꞌu o Tito te haŋa mo hāꞌūꞌū atu ki a kōrua pē au.
I kī era e mātou mo oho atu mo uꞌi i a kōrua, ꞌina kai pātoꞌi mai. Te parautiꞌa, ko koa atu ꞌā ꞌi te haŋa mo oho atu mo uꞌi ꞌe mo hāꞌūꞌū atu i a kōrua.
ꞌI muri i a Tito i uŋa atu ai a au i te taina e tahi. E vānaŋa riva-riva rō ꞌā o ruŋa i a ia te taina taꞌatoꞌa o Mātērōnia, he tano o tāꞌana aŋa he haka ꞌite i te ⸤roŋo riva-riva o te ꞌAtua⸥.
Te kope nei o te ŋā taina mau nei ꞌā i haꞌataꞌa mo hokorua takoꞌa mai ꞌi te mātou ara ki Hērutarema maꞌu i te moni mo te taina veve o ira. Te meꞌe nei he rāveꞌa e tahi mo haꞌahana-hana o te taŋata ki te ꞌAtua ꞌe mo takeꞌa i te haŋa o mātou mo hāꞌūꞌū.
I uŋa atu ai mātou i te kope nei ꞌi muri i a Tito ꞌo ai tāꞌue te vānaŋa mo kī i te hape o te haka tere iŋa o mātou i te moni ena.
Te meꞌe haŋa o mātou he aŋa riva-riva i te aŋa nei ki te mata o te ꞌAtua, ꞌe pē ira takoꞌa ꞌana ki te mata o te taŋata.
ꞌI muri i a kuā Tito i uŋa takoꞌa atu ai a au i te taina haka ꞌou e tahi. Te kope nei hai rauhuru atu meꞌe aŋa e takeꞌa ena i te rahi o tōꞌona haŋa mo hāꞌūꞌū ꞌi te aŋa o te ꞌAtua. ꞌE hora nei, ko ꞌata haŋa ꞌana a ia mo hāꞌūꞌū ꞌo te ꞌite e ko taꞌe vaꞌai kōrua hai māhatu mo te taina veve o Hērutarema.
ꞌE o ruŋa i a Tito he kī atu a au: a ia he hokorua ōꞌoku ꞌe e aŋa nei a māua mo te kōrua riva-riva. ꞌE te ŋā taina haka ꞌou ena e rua o muri he nuꞌu moꞌa ꞌe haꞌatura ki te ⸤Kiritō⸥ uŋa atu e te nuꞌu haka moe i te manaꞌu ꞌi ruŋa i a Ietū o te ŋā kona nei.
E kuā taina, e hāpaꞌo kōrua i a rāua hai haŋa, ki takeꞌa ai e tū ŋā nuꞌu uŋa atu ena i a rāua, he parautiꞌa mau ꞌā te mātou meꞌe kī o ruŋa i a kōrua.
E toꞌo hai māhatu ki roto i a kōrua te nuꞌu ꞌina he pūai rahi te rāua haka moe iŋa i te manaꞌu ꞌi ruŋa i a Ietū. E uꞌi ꞌo haka tātake e kōrua.
He haꞌaauraꞌa nei e tahi: e ai rō ꞌana te nuꞌu manaꞌu ꞌina he ꞌati mo kai taꞌatoꞌa meꞌe ena mo kai. ꞌE e ai takoꞌa rō ꞌana te nuꞌu manaꞌu ꞌina ko kai i te kiko, he taꞌe aŋi-aŋi riva-riva o ruŋa i te meꞌe o te ꞌAtua.
Te nuꞌu kai i te meꞌe taꞌatoꞌa ꞌina ko taꞌe haka au mo te nuꞌu e ai rō ꞌana te rāua meꞌe taꞌe kai. ꞌE te nuꞌu nei ꞌina ko taꞌe haka au mo te nuꞌu kai i te meꞌe taꞌatoꞌa; pē tū haŋa iŋa ꞌana, paꞌi, te ꞌAtua ki a rāua taꞌatoꞌa.
¿Ko ai ia koe mo tuhi iŋa i te hape o te tāvini o te rua? Mā Ietū mau nō, he Pūꞌoko Haka Tere ōꞌona e kī hoki e tano rō ꞌana ꞌo ꞌina he tano tāꞌana meꞌe aŋa. ꞌE rā tāvini e aŋa rō i te meꞌe tano; i a Ietū, paꞌi, te pūai mo hāꞌūꞌū ki a ia mo aŋa pē ira.
He haꞌaauraꞌa haka ꞌou nei e tahi: e ai rō ꞌana te nuꞌu manaꞌu e ai rō ꞌana te mahana ꞌata hau rō atu i te hauhaꞌa ki te tētahi mahana mo haꞌamuri ki te ꞌAtua, ꞌe e ai rō ꞌana te nuꞌu manaꞌu: taꞌatoꞌa mahana pē tū hauhaꞌa tahi ꞌā. Te meꞌe nō, e ꞌite riva-riva e te taꞌatoꞌa he aha mau te rāua meꞌe manaꞌu.
Te kope haꞌamuri ki te ꞌAtua ꞌi te mahana manaꞌu e ia he mahana ꞌata hauhaꞌa mo haꞌamuri, mōꞌona he rāveꞌa e tahi mo moꞌa i te ꞌAtua. ꞌE te kope kai i te taꞌatoꞌa meꞌe ai mo kai ꞌi te manaꞌu ꞌina e tahi kai taꞌe haꞌatiꞌa e te ꞌAtua mo kai, mōꞌona he rāveꞌa takoꞌa mo moꞌa i te ꞌAtua, ꞌe he māuru-uru o ruŋa. Te kope e ai rō ꞌana tāꞌana meꞌe taꞌe kai, te taꞌe kai era ōꞌona i rā meꞌe he rāveꞌa e tahi mo haꞌamuri ki te ꞌAtua, ꞌe he māuru-uru takoꞌa o ruŋa.
Taꞌe mo koa o tātou nō a tātou, te nuꞌu ⸤haka moe i te manaꞌu⸥ ꞌi ruŋa i a Ietū, e ora nei ꞌo e mate ena.
A tātou e ora nei ꞌo e mate ena mo te ꞌAtua. Te auraꞌa: ka mate ꞌo ka ora, ko te ai iŋa ꞌana a tātou ꞌāꞌana.
Mo ira a Ietū i mate ai ꞌe i ora haka ꞌou ai: mo Pūꞌoko Haka Tere o tātou taꞌatoꞌa, ka ai atu nuꞌu mate ꞌo nuꞌu ora.
¿He aha ia koe e kī ena e hape rō ꞌā tuꞌu taina? ꞌE ¿he aha koe e haka taꞌe au ena ki a ia? Taꞌatoꞌa nō tātou ka māroa ena ꞌi muꞌa o te ꞌAtua, ꞌe he kī mai he aha te tātou meꞌe tano ꞌe taꞌe tano i aŋa.
E haka ꞌite rō ꞌana, paꞌi, ꞌi ruŋa i te ⸤Pāpaꞌi Moꞌa⸥ te kī iŋa o te ꞌAtua pē nei ē:  «He hōrea atu au hai ꞌīŋoa ōꞌoku:  te nuꞌu taꞌatoꞌa o te ao e tū-turi tahi rō ꞌi muꞌa i a au  ꞌe e kī rō ko au mau ꞌā te ꞌAtua».
Pē ira, e tahi e tahi o tātou ka kī ena i tāꞌana meꞌe i aŋa ki te ꞌAtua.
ꞌO ira, ꞌina ko kī haka ꞌou e hape rō ꞌā te rua. Te meꞌe nō, e uꞌi kōrua ꞌo haka ꞌaka-ꞌaka i te manaꞌu o te kōrua taina o ruŋa i a Ietū, ꞌo uŋa i a rāua ki roto i te hara hai meꞌe aŋa e kōrua.
Ko ꞌite riva-riva ꞌana a au, pa he taŋata haka moe i te manaꞌu ꞌi ruŋa i a Ietū, taꞌatoꞌa meꞌe ai mo kai e haꞌatiꞌa rō ꞌana e te ꞌAtua mo kai. Ka ai atu pē ira, mo manaꞌu e tahi kope e ai rō ꞌana te meꞌe taꞌe haꞌatiꞌa mo kai, mōꞌona ia he meꞌe taꞌe haꞌatiꞌa mau ꞌā.
Te kī: mo taꞌe au rō o te manaꞌu o tuꞌu taina hai meꞌe kai e koe, taꞌe ia koe hai haŋa e haka tere ena. ¡ꞌIna ko ai hai meꞌe kai e koe tuꞌu taina ana taꞌe haka moe haka ꞌou i tōꞌona manaꞌu ꞌi ruŋa i a Ietū mate era mōꞌona!
ꞌE, takoꞌa, mo kī o te nuꞌu i te vānaŋa taꞌe tano mo te nuꞌu haka moe i te manaꞌu ꞌi ruŋa i a Ietū hai aŋa ōꞌou e tahi meꞌe, ka ai atu rā meꞌe he meꞌe taꞌe ꞌati mo te ꞌAtua, ꞌina ia koe ko aŋa.
Taꞌe, paꞌi, o ruŋa o te kai ꞌe o ruŋa i te meꞌe mo unu te haka tere iŋa o te ꞌAtua; o ruŋa i te meꞌe he tano o te taŋata ꞌe o te rāua noho iŋa ki tōꞌona mata hai koa ꞌe hai haumārū o te ⸤Vārua Maitai⸥.
Te nuꞌu tāvini pē nei ki te ⸤Kiritō⸥ he koa te ꞌAtua, ꞌe ki te mata o te taŋata e tano rō ꞌā.
ꞌO ira, ki uꞌi ki aŋa i te rāveꞌa taꞌatoꞌa ai mo hāꞌūꞌū i a tātou mo ꞌata ꞌite o ruŋa i te meꞌe o te ꞌAtua, ꞌe mo ai o te haumārū ꞌi roto i a tātou taꞌatoꞌa o te nuꞌu haka moe i te manaꞌu ꞌi ruŋa i a Ietū.
ꞌIna ko ai o ruŋa i te kai ana haka mira-mira koe i te aŋa o te ꞌAtua ꞌi roto i te māhatu o tuꞌu taina. Te parautiꞌa mau, ꞌina he kai taꞌe haꞌatiꞌa e te ꞌAtua mo kai. Te meꞌe taꞌe tano nō: hai kai ōꞌou i te meꞌe manaꞌu e tuꞌu taina he meꞌe taꞌe haꞌatiꞌa e te ꞌAtua, he ꞌaka-ꞌaka tōꞌona manaꞌu ꞌi ruŋa i a Ietū.
I hau rō atu i te tano mo taꞌe aŋa ōꞌou i te meꞌe manaꞌu e te rua he meꞌe taꞌe haꞌatiꞌa e te ꞌAtua, pa he kai i te kiko ꞌe pa he unu i te ꞌava, ꞌo hara tuꞌu taina.
ꞌE te meꞌe manaꞌu e koe o ruŋa i te meꞌe haꞌatiꞌa ꞌe taꞌe haꞌatiꞌa e te ꞌAtua ko koe ꞌe ko ia mau nō te meꞌe mo ꞌite. ¡Ko te koa ꞌō i te kope aŋa i te meꞌe manaꞌu e ia he meꞌe tano, ꞌe ꞌi roto i te māhatu ꞌina he meꞌe kī ko hape ꞌana ꞌō a ia!
ꞌE te kope taꞌe aŋi-aŋi riva-riva hoki e tano rō ꞌana ꞌo e taꞌe tano rō ꞌana te kai ōꞌona e tahi meꞌe, ka kai era, e hara ꞌana, he taꞌe maꞌu ꞌi roto i a ia he parautiꞌa mau ꞌā he meꞌe tano ki te ꞌAtua. Taꞌatoꞌa nō meꞌe, paꞌi, mo aŋa e tāua ꞌina kai ꞌite riva-riva hia ꞌā hoki he meꞌe tano ki te mata o te ꞌAtua ꞌo ꞌina, e hara ꞌana.
I tuꞌu era a Pauro ararua ko Verenāvē ki Īkōnio, he hāpī ꞌi roto i te ⸤hare pure hūrio⸥ o ruŋa i a Ietū. ꞌI te huru o te rāua vānaŋa iŋa o ruŋa ōꞌona, meꞌe rahi nuꞌu ⸤hūrio⸥ ꞌe taꞌe hūrio o rā kona i ⸤haka moe i te manaꞌu⸥ ꞌi ruŋa i a Ietū.
Te hūrio taꞌe haka moe i te manaꞌu ꞌi ruŋa i a Ietū he haka tumu i te ture mo riri o te nuꞌu taꞌe he hūrio mo kuā Pauro.
Ka ai atu pē ira, i rahi rō te mahana i noho ai ararua ꞌi Īkōnio ꞌe, ꞌi te hio-hio o te rāua manaꞌu ꞌi ruŋa i a Ietū, ꞌina he riꞌa-riꞌa e vānaŋa era o ruŋa i a ia. ꞌE te ꞌAtua, hai pūai vaꞌai ki a kuā Pauro mo aŋa i te mana, e haka takeꞌa e oho era: he parautiꞌa mau ꞌā te meꞌe kī e rāua o ruŋa i tōꞌona riva rahi.
Te nuꞌu o tū kona era ko vahi ꞌā e rua pāꞌiŋa: e tahi i haka roŋo ki te hūrio haka tumu i te ture, ꞌe te rua i haka roŋo ki te ⸤ꞌāpōtoro⸥ ko kuā Pauro.
Te tētahi nuꞌu hūrio ꞌe taꞌe hūrio ananake ko te nuꞌu ra-rahi he haꞌaꞌau mo tōtōā ꞌe mo tamaꞌi hai māꞌea i tū ŋā ꞌāpōtoro era.
I ꞌite era ararua, he tē-tere mai Īkōnio ki Rītara ꞌe ki Reve, he kona takoꞌa o Rīkāōnia, ꞌe ki te tētahi kona hāhine.
ꞌI rā ŋā kona i haka ꞌite takoꞌa ai i te ⸤roŋo riva-riva o te ꞌAtua⸥.
ꞌI te kona era ko Rītara e tahi taŋata ꞌina he haꞌere mai tōꞌona poreko iŋa ꞌā, he vaꞌe rehe-rehe.
Te taŋata nei e haka roŋo ꞌā i te vānaŋa ꞌa Pauro. He pupura ia e Pauro ꞌe he aŋi-aŋi e haka moe rahi rō ꞌana rā taŋata i te manaꞌu ꞌi ruŋa i te ꞌAtua mo tōꞌona ora.
He kī pūai e Pauro: «¡Ka eꞌa koe ka māroa tī-tika!».  I rere a ruŋa tū taŋata era i māroa ai, ꞌe he haꞌamata he haꞌere.
I takeꞌa era e te nuꞌu i tū meꞌe aŋa era e Pauro, he haꞌamata he ohu-ohu hai ꞌarero rīkāōnia: «¡ꞌĪ ko topa mai ꞌā e rua ꞌatua o tātou pa he taŋata!».
He kī ia i a Verenāvē he ꞌatua ko Seu⁠ ꞌe i a Pauro he ꞌatua ko ꞌĒreme⁠ ꞌo te ai ko ia te meꞌe vānaŋa.
Te hare pure o te rāua ꞌatua ko Seu ꞌi te oꞌo iŋa ꞌā o Rītara. He maꞌu ki ira e te oromatuꞌa o rā hare pure i te puaꞌa e haka tau tahi rō ꞌā hai hei tiare, he haŋa ananake ko te nuꞌu o rā kona mo aŋa i te tūtia mo kuā Pauro.
I aŋi-aŋi era e nei ŋā ꞌāpōtoro i rā meꞌe, he ihi i te rāua kahu mo haka takeꞌa: meꞌe taꞌe tano mo rāua rā meꞌe. He uru ki vāeŋa o te nuꞌu taka-taka ꞌi ira koia ko ohu:
«¿He aha rā kōrua e aŋa ena i te meꞌe tuꞌu pē nā? A māua he taŋata pē kōrua ꞌā. I oho mai nei a māua mo haka ꞌite atu i te roŋo riva-riva o te ꞌAtua, ki haka rē ai a kōrua i te haꞌamuri iŋa ki te meꞌe taꞌe he ꞌatua parautiꞌa, ꞌe ki huri ai te kōrua manaꞌu ki te ꞌAtua ora, aŋa i te raŋi, i te henua, i te vaikava, ꞌe i te meꞌe taꞌatoꞌa ai o te ao.
»ꞌI te hora tuai era te ꞌAtua i haka rē nō i te taŋata mo uꞌi i te rāua ara i haŋa.
Ka ai atu pē ira, kai taꞌe haka ꞌite ko ai a ia hai meꞌe riva-riva aŋa; ꞌāꞌana, paꞌi, te haka hoa i te ꞌua, te haka riva-riva i te kai ꞌoka, ꞌe te vaꞌai ki te taŋata ka ꞌī rō te meꞌe mo kai ꞌe mo koa».
O kuā Pauro, ka ai atu i kī tahi rō i te ŋā meꞌe nei, aŋa riꞌa-riꞌa i ravaꞌa ai ꞌo aŋa ki a rāua e rā nuꞌu i te tūtia.
He tuꞌu ia te nuꞌu hūrio mai Antiokia o Pitiria ꞌe mai Īkōnio, ꞌe hai vānaŋa o rāua, i haka riri ai i te nuꞌu o ira mo kuā Pauro. ꞌO ira i tamaꞌi ai i a Pauro hai māꞌea ꞌe, ꞌi te manaꞌu ko mate ꞌā, he to-toi he oho ki haho o tū kona era ko Rītara.
I taka-taka era ꞌi tōꞌona kao-kao te nuꞌu haka moe i te manaꞌu ꞌi ruŋa i a Ietū, he eꞌa a Pauro ki ruŋa he hoki ki Rītara ꞌe, ꞌi te rua mahana, he oho ararua ko Verenāvē ki Reve.
ꞌI ira i haka ꞌite ai i te roŋo riva-riva o te ꞌAtua ꞌe meꞌe rahi nuꞌu i haka moe i te manaꞌu ꞌi ruŋa i a Ietū. I oti era he hoki a kuā Pauro ki Rītara, ki Īkōnio ꞌe ki Antiokia o Pitiria
he haka pūai he oho i te manaꞌu o te nuꞌu haka moe i te manaꞌu ꞌi ruŋa i a Ietū o rā ŋā kona. He hatu mo haka hio-hio mo oho i te rāua manaꞌu ꞌi ruŋa i a Ietū, ꞌe he kī: «E ko taꞌe piri mai ki a tātou ki te nuꞌu haka moe i te manaꞌu ꞌi ruŋa i a Ietū te ꞌati ꞌi te ao nei ꞌi raꞌe ki te oꞌo ki te ao haka tere e te ꞌAtua pe muꞌa ka oho ena».
He haꞌataꞌa ia e kuā Pauro, ꞌi te ŋā kona nei a to-toru, i te ŋāŋata mo pūꞌoko haka tere o te nūnaꞌa haka moe i te manaꞌu ꞌi ruŋa i a Ietū. He pure ꞌe he tapu i te kai koia ko rā nuꞌu taꞌatoꞌa. I oti era he ani e kuā Pauro ki a Ietū, he kope ꞌi ruŋa e haka moe tahi era i te manaꞌu, mo hāpaꞌo i a rāua.
I vari era a kuā Pauro a te ŋā kona era o Pitiria he tuꞌu ki Panafiria.
ꞌI ira, ꞌi te kona ko Perehē i haka ꞌite ai i te roŋo riva-riva o te ꞌAtua. I oti era he oho ki ꞌĀtāria, he kona takoꞌa o Panafiria.
ꞌI ꞌĀtāria, ꞌi te oti o te aŋa uŋa era i a rāua, he eke a kuā Pauro ki ruŋa i te pahī mo hoki ki Antiokia o Tīria, he kona ꞌi ira i pure i vaꞌai ai i a rāua ararua e te nuꞌu haka moe i te manaꞌu ꞌi ruŋa i a Ietū ki te rima o te ꞌAtua mo tū aŋa oti era.
I tuꞌu era a Pauro ararua ko Verenāvē ki Antiokia, he haka taka-taka i te nuꞌu haka moe i te manaꞌu ꞌi ruŋa i a Ietū ꞌe he ꞌaꞌamu i tū meꞌe taꞌatoꞌa aŋa era e te ꞌAtua hai rāua, ꞌe pē hē te ꞌAtua i mātaki ai i te ꞌōpani mo haka moe takoꞌa o te nuꞌu taꞌe he hūrio i te rāua manaꞌu ꞌi ruŋa i a Ietū.
I rahi rō te ꞌāvaꞌe i noho ai a Pauro ararua ko Verenāvē ꞌi muri i te nuꞌu taina o ira.
ꞌI te ꞌite o tātou e ai rō ꞌā meꞌe rahi nō atu nuꞌu ꞌi raꞌe ki a tātou ⸤haka moe i te manaꞌu⸥ ꞌi ruŋa i te ꞌAtua ꞌātā ki te hopeꞌa, ꞌe a rāua pa he nuꞌu haka haŋu mai, e toꞌo mai ruŋa i a tātou te meꞌe paŋahaꞌa taꞌatoꞌa haka tu-tuki mai, ꞌe i te hara haka hihi-hihi mai mo tuꞌu o tātou ki te hopeꞌa o te ꞌāꞌati haka rē mai e te ꞌAtua, te auraꞌa, mo tuꞌu o tātou ki te roa haŋa e ia mo tātou.
Te tātou mata a ruŋa i a Ietū ana uꞌi ꞌo te ai mai i a ia te haka moe iŋa nei o tātou i te manaꞌu ꞌi ruŋa i te ꞌAtua ꞌe ꞌāꞌana te haka tī-tika. A ia, paꞌi, i haꞌaoromaꞌi rō i tōꞌona mate ꞌi ruŋa i te tātaurō, ꞌe ꞌina kai tapa atu i te haꞌamā o te mate iŋa tuꞌu pē ira ꞌo te ꞌite ki oti te ꞌati he koa a ia. ꞌE hora nei, ko noho ꞌā ꞌi te pāꞌiŋa mataꞌu o te ꞌAtua.
E haka topa te tātou manaꞌu pē hē a Ietū i haꞌaoromaꞌi ai i te meꞌe taꞌatoꞌa taꞌe tano aŋa e te nuꞌu hara ki a ia; ꞌo ira ꞌina kōrua ko rohi-rohi ꞌe ꞌina ko hōriŋa
ꞌi te hora tōtōā atu e te nuꞌu hara. A kōrua, paꞌi, kai mate pē Ietū ꞌi te aŋa iŋa mo rē ki te hara.
¿Ko rehu ko oti ꞌana ꞌō i a kōrua te meꞌe hatu atu ꞌi ruŋa i te ⸤Pāpaꞌi Moꞌa⸥ pē nei ē:  «E haka roŋo koe, e te poki ꞌāꞌaku ē,  ana haka tī-tika atu e te ꞌAtua,  ꞌe ꞌina koe ko hōriŋa ana ture atu.
Te ꞌAtua, paꞌi, e haka tī-tika rō ꞌana i te kope haŋa e ia,  ꞌe e vaꞌai rō ꞌana ki te kope toꞌo mo poki ꞌāꞌana  i te ūtuꞌa tano mo tōꞌona taꞌe haꞌatura.»?
E haꞌaoromaꞌi te ꞌati e ꞌamo mai ena e kōrua, he meꞌe mo haka tī-tika atu i a kōrua. Te ꞌAtua, paꞌi, e hāpaꞌo ena i a kōrua pa he ŋā poki ꞌāꞌana. ¿E ai mau rō ꞌana hō te matuꞌa taꞌe ture taꞌe haka tī-tika i tāꞌana ŋā poki?
ꞌE mo taꞌe ture mo taꞌe haka tī-tika e te ꞌAtua i a kōrua, pa he haka tī-tika iŋa ena i tāꞌana ŋā poki taꞌatoꞌa, taꞌe ia kōrua he poki parautiꞌa ꞌāꞌana.
E ŋā poki nō ꞌana a tātou, te matuꞌa o tātou o te ao nei e ture e haka tī-tika rō mai ꞌana, ꞌe he moꞌa e tātou. ¿He aha ia a tātou ana taꞌe haka rē mo haka tere mai i a tātou e te tātou Matuꞌa o te raŋi, ki riro ai te tātou noho iŋa noho iŋa riva-riva, haꞌamaitai e ia?
Te matuꞌa o tātou o te ao nei, matahiti taꞌe rahi nō i ture i haka tī-tika mai ai i a tātou ki te rāua manaꞌu. ꞌE te ꞌAtua e ture e haka tī-tika mai ena mo te tātou riva-riva, mo riro o tātou pē ia ꞌā ꞌina e tahi hara.
ꞌIna e tahi ūtuꞌa au ꞌi te hora o te haka ūtuꞌa; te meꞌe mo ŋaroꞌa e koe he mamae. Ka ai atu pē ira, mo ravaꞌa ōꞌou mo haka tī-tika i tuꞌu haka tere iŋa hai rā ūtuꞌa, he ravaꞌa ia e koe te noho iŋa tano ꞌi roto i te haumārū.
ꞌO ira, ꞌina ko haka hōriŋa haka ꞌou ki te ꞌati e ꞌamo mai ena. Ka haka hio-hio ka oho te kōrua manaꞌu ꞌi ruŋa i te ꞌAtua
ꞌe ka haꞌere ka oho a roto i te ara tī-tika, ki takeꞌa ai te kōrua haka tere iŋa e te taina taꞌe pūai o te rāua manaꞌu ꞌi ruŋa i te ꞌAtua, ꞌe ki haka hio-hio takoꞌa ai i te rāua haka moe iŋa i te manaꞌu ꞌi ruŋa i te ꞌAtua.
E uꞌi kōrua i te rāveꞌa mo noho hai haumārū ananake ko te taŋata taꞌatoꞌa ꞌe mo tano te kōrua noho iŋa ki te mata o te ꞌAtua. ꞌIna, paꞌi, e tahi kope taꞌe tano ki tōꞌona mata mo takeꞌa i a ia.
E uꞌi takoꞌa ꞌo hārui e tahi o kōrua i te riva rahi o te ꞌAtua hai tuaꞌivi, ꞌo tuꞌu rō pa he tumu hua o te meꞌe maŋeo. Te kope pē ira he haka tupu i te manaꞌu taꞌe tano ꞌi roto i te tētahi nuꞌu.
ꞌIna e tahi o kōrua mo moe i te viꞌe i te taŋata taꞌe he viꞌe ꞌo he kenu o kōrua ꞌe ꞌina e tahi mo taꞌe moꞌa i te meꞌe o te ꞌAtua pē ⸤Etaū⸥, kope hoꞌo i tōꞌona tōroꞌa ꞌatariki ki te mareti kai.
Ko ꞌite ꞌana a kōrua pē hē i hopeꞌa ai rā meꞌe. I haŋa era a Etaū mo vaꞌai e tōꞌona matuꞌa tane i te haꞌamaitai o te ꞌatariki, ka ai atu i taŋi rahi rō, kai ravaꞌa i rā meꞌe haŋa era e ia; ꞌina, paꞌi, he rāveꞌa toe mo haka hoki i te meꞌe a tuꞌa.
E te taina, kai hāhine tātou ki te ꞌAtua pa he itaraera ꞌi muꞌa ꞌā. I hāhine ai a rāua ki a ia hai meꞌe e takeꞌa rō ꞌā, he maꞌuŋa era ko Tinaī, e ura rō ꞌā ꞌi te ahi, e pōhāhā rō ꞌā, ꞌe e hu-hū rō ꞌā ꞌi te tokerau.
ꞌE kai ŋaroꞌa e tātou i te puhi iŋa o te koneta ꞌe i te reꞌo o te ꞌAtua pē rāua. I ŋaroꞌa era e te itaraera i rā reꞌo, he ani ki a ⸤Mōtē⸥ mo taꞌe vānaŋa haka ꞌou o te ꞌAtua ki a rāua,
he riꞌa-riꞌa ꞌi rā reꞌo ꞌe he riꞌa-riꞌa takoꞌa ꞌi te roŋo kī era ki a rāua pē nei ē: «Meꞌe nō era mo eke ki ruŋa i te maꞌuŋa e tiŋaꞌi e haka mate hai māꞌea ka ai atu he taŋata ꞌo he ꞌanimare».
ꞌI te taparahi-taꞌata o te meꞌe ŋaroꞌa ꞌe takeꞌa era e rāua, he riꞌa-riꞌa tahi rō atu ꞌai, ꞌe ꞌātā i kī rō e Mōtē: «Ko rurū ꞌana a au ꞌi te riꞌa-riꞌa».
ꞌE te tātou haka hāhine ki te ꞌAtua ora, e te taina ē, taꞌe pē ira. E hāhine nei tātou ki a ia e tuꞌu rō ꞌana pa he meꞌe: ko uru tī-tika ꞌā a tātou ki muꞌa ōꞌona ꞌi te maꞌuŋa era ko ⸤Tione⸥ ꞌi Hērutarema o te raŋi, he kona ꞌi ira e taka-taka ena meꞌe rahi nō atu merahi e koa rō ꞌā,
ꞌe te nuꞌu taꞌatoꞌa haka moe i te manaꞌu ꞌi ruŋa i a Ietū, nuꞌu i a rāua te tōroꞌa o te ŋā poki ꞌatariki ꞌe te rāua ꞌīŋoa ko pāpaꞌi ꞌana ꞌi ruŋa i te raŋi, ꞌe he kona ꞌi ira a tātou e piri nei ki te ꞌAtua, kope ꞌāꞌana te ture i te taꞌatoꞌa; ki te vārua o te nuꞌu mā-mate ko haka tano ko oti ꞌā ki te mata o te ꞌAtua;
ki a Ietū, kope ꞌāꞌana te haka riva-riva i te taŋata ki te ꞌAtua ꞌi te haka tere iŋa ꞌāpī nei ꞌāꞌana ananake ko te taŋata; ꞌe ki te toto haka maꞌitaki i a tātou, he toto ꞌata hau rō atu ki te toto o ⸤ꞌĀvere⸥, toto ani era ki te ꞌati kōpeka.
E te taina, e uꞌi kōrua ꞌo taꞌe haka roŋo rō ki te vānaŋa o te ꞌAtua. Te nuꞌu o muꞌa ꞌā hārui hai tuaꞌivi ki tāꞌana vānaŋa haka ꞌite e Mōtē ꞌi te ao nei ꞌina kai taꞌe haka ūtuꞌa e te ꞌAtua. Pē ira ka topa ena ki a tātou mo taꞌe haka roŋo ki te kope ꞌāꞌana te vānaŋa mai mai te raŋi.
ꞌI te noho iŋa era o Mōtē i haka rurū rō te henua e te reꞌo o te ꞌAtua. ꞌE hora nei, ko kī ꞌā e ia: «He haka rurū haka ꞌou e au i te henua ꞌe pē ira takoꞌa ꞌana te raŋi».
Te auraꞌa o tāꞌana vānaŋa kī era «he haka rurū haka ꞌou»: he haka kore i te meꞌe taꞌatoꞌa aŋa e ia o te ao nei, ki noho ai te meꞌe mau era o te raŋi, he meꞌe mo taꞌe ŋaro ki te hora hopeꞌa.
ꞌO ira, ki māuru-uru tātou ki te ꞌAtua ꞌo te ai o tātou ꞌi roto i te nūnaꞌa taŋata haka tere e ia, he meꞌe e ko ŋaro ki te hora hopeꞌa, ꞌe ki haꞌamuri tātou ki a ia hai māhatu ꞌe hai moꞌa, pa he meꞌe haŋa e ia.
ꞌIna ko rehu i a kōrua: te tātou ꞌAtua pa he ahi haka kore tahi i te meꞌe taꞌe tano.
E te taina, ꞌina kōrua ko manaꞌu he parautiꞌa te vānaŋa o te nuꞌu taꞌatoꞌa kī e vānaŋa ꞌana a rāua i te meꞌe haka vānaŋa e te ꞌAtua. Te meꞌe o kōrua mo aŋa he haka ꞌatu ana ai te vārua era ꞌi roto i a rāua o te ꞌAtua mau ꞌā; e rahi rō ꞌana, paꞌi, te perofeta reo-reo ꞌi te ao.
¿Pē hē a kōrua ana aŋi-aŋi ko ai te kope i a ia te Vārua o te ꞌAtua? He kope nō era mo kī: a Ietū Kiritō pa he taŋata i oho mai ai, i a ia te Vārua o te ꞌAtua.
ꞌE te kope taꞌe kī pē ira o ruŋa i a Ietū, ꞌina i a ia te Vārua o te ꞌAtua; he vārua o te kiritō reo-reo te meꞌe i a ia. A kōrua i ŋaroꞌa rō i te vānaŋa e oho rō mai te vārua ena, ꞌe te parautiꞌa mau, ꞌī a ia ꞌi te ao nei.
E ŋā poki, o te ꞌAtua a kōrua, ꞌe ko rē ꞌana ki te ŋā haꞌavare era ꞌo te ai te Vārua ena i a kōrua ꞌata pūai ki te vārua o te ao nei.
A rāua o te ao nei. ꞌO ira e vānaŋa ena i te meꞌe o te ao nō nei, ꞌe te nuꞌu o te ao ki a rāua e haka roŋo ena.
ꞌE a tātou o te ꞌAtua. Te kope māhani i te ꞌAtua ki a tātou e haka roŋo mai ena, ꞌe te kope taꞌe o te ꞌAtua e ko haka roŋo mai. Hai meꞌe nei e ꞌite ena e tātou ko ai te kope i a ia te Vārua kī i te parautiꞌa ꞌe ko ai te kope i a ia te vārua kī i te reo-reo.
E te taina, e haŋa a tātou ki te rua ꞌo te ai te meꞌe he haŋa, mai te ꞌAtua e oho mai ena. Te nuꞌu taꞌatoꞌa haŋa ki te rua he ŋā poki o te ꞌAtua, ꞌe ko māhani ꞌā i a ia.
ꞌE te kope taꞌe haŋa ki te rua, ꞌina he māhani i te ꞌAtua; te ꞌAtua, paꞌi, he haŋa.
Ko haka takeꞌa mai ꞌana e te ꞌAtua i tōꞌona haŋa hai uŋa mai i tāꞌana Poki mau nō era e tahi ki te ao nei mo ravaꞌa e tātou te ora ꞌāpī ꞌina he hopeꞌa raꞌa hai ia.
Ko te meꞌe nei te meꞌe he haŋa parautiꞌa: he uŋa mai o te ꞌAtua i tāꞌana Poki pa he tūtia mo haka kore o te tātou hara, taꞌe ꞌō ko te haŋa nei o tātou ki a ia.
E te taina, mo ai pē ira te haŋa iŋa mai o te ꞌAtua ki a tātou, e haŋa takoꞌa a tātou ki te rua.
Ka ai atu ꞌina e tahi kope i takeꞌa i te ꞌAtua, mo haŋa o tātou ki te rua, he noho te ꞌAtua ꞌi roto i a tātou, ꞌe tōꞌona haŋa he takeꞌa ꞌi ruŋa i te tātou haka tere iŋa.
Te meꞌe haka ꞌite mai he parautiꞌa mau ꞌana ananake tātou ko te ꞌAtua ko te meꞌe nei: ko vaꞌai mai ꞌana e ia i tōꞌona Vārua.
ꞌE o mātou mau ꞌana i takeꞌa ꞌe i haka ꞌite pē nei ē: te Matuꞌa ko uŋa mai ꞌana i tāꞌana Poki mo eꞌa o te taŋata o te ao mai roto i te ūtuꞌa o te hara ꞌe mo ravaꞌa i te ora ꞌāpī ꞌina he hopeꞌa raꞌa hai ia.
Te kope kī: a Ietū he Poki o te ꞌAtua, ararua ko te ꞌAtua e noho ena.
Pē ira a tātou e ꞌite nei: te ꞌAtua e haŋa rahi rō mai ꞌana ꞌe tōꞌona haŋa iŋa mai e ko pau. Te ꞌAtua, paꞌi, he haŋa. Te kope noho ꞌi roto i te haŋa he kope haŋa ki te ꞌAtua ꞌe ki te rua, ꞌe ararua ko te ꞌAtua a ia e noho ena.
Hai haŋa ki te rua e takeꞌa ena e maꞌu rō ꞌana a tātou i te haŋa o te ꞌAtua ꞌi roto i te tātou māhatu. Pē ira, ꞌi te mahana o te ture hopeꞌa, e ko haꞌamā tātou ꞌi te meꞌe era te noho iŋa o tātou ꞌi te ao nei pa he noho iŋa era ꞌā o Ietū Kiritō.
Te kona ꞌi ira te haŋa, ꞌina he riꞌa-riꞌa. Te taŋata e riꞌa-riꞌa ena ꞌi te manaꞌu he haka ūtuꞌa i a rāua, ꞌe te haŋa parautiꞌa o te ꞌAtua he haka kore i te riꞌa-riꞌa. Te kope riꞌa-riꞌa ia, ꞌina kai aŋi-aŋi riva-riva ꞌā i te pūai o te haŋa o te ꞌAtua mōꞌona.
A tātou e haŋa nei ꞌo te ai ꞌi raꞌe te ꞌAtua i haŋa mai ai.
Mo kī o te kope e tahi: «E haŋa rō ꞌana a au ki te ꞌAtua» ꞌe ꞌina he haŋa ki tōꞌona taina, he reo-reo e tahi. Te taŋata taꞌe haŋa ki tōꞌona taina, he meꞌe takeꞌa e ia, ¿pē hē ia ana haŋa ki te ꞌAtua, he meꞌe taꞌe takeꞌa e ia?
He roŋo haka rē mai era nei e Ietū Kiritō: te kope haŋa ki te ꞌAtua e haŋa takoꞌa ki tōꞌona taina.
Ki tomo tahi mātou i ꞌite mai ai: te ꞌīŋoa ꞌō o rā motu ko Marata.
I hāꞌūꞌū rō mai te nuꞌu o ira. ꞌI te hoa o te ꞌua ꞌe ꞌi te takeꞌo, he haka hū e rā nuꞌu i te ahi ꞌe he kī mai mo haka hāhine mo haka mahana.
A Pauro e runu ꞌā i te huka-huka ꞌe e niꞌo ꞌana i te ahi. Mai ruŋa i te huka-huka hoa e ia ki roto i te ahi i rere ai te kōreha veneno, he ŋau ꞌe he haka hihi ꞌi ruŋa i te rima.
I takeꞌa era e te nuꞌu o rā motu i te kōreha ko taka ꞌā ꞌi te rima o Pauro, he kī ki a rāua ꞌā: «Pe he meꞌe ena ē: te kope era kope taparahi-taꞌata tiŋaꞌi haka mate i te rua; ka ai atu ko ora ꞌā mai te ꞌati o roto i te vaikava, ꞌina he haka rē e te ꞌatua mo ora».
He tū-tū ia a Pauro i tū kōreha era mai ruŋa i tōꞌona rima ki roto i te ahi, ꞌe ꞌina e tahi meꞌe i topa ki a ia.
E manaꞌu era te nuꞌu o rā kona he ahu a Pauro ꞌo he mate. I uꞌi era ꞌina e tahi meꞌe i topa, he huri te manaꞌu ꞌe he haꞌamata he kī: a Pauro he ꞌatua.
E hāhine nō atu ꞌā ki rā kona te ꞌāua o te taŋata pūꞌoko haka tere o tū motu era te ꞌīŋoa ko Puvirio; ꞌāꞌana i hāpaꞌo i a mātou hai koa e toru mahana.
Te matuꞌa tane o nei taŋata e moe rō ꞌana ꞌi ruŋa i te roꞌi, ko māui-ui ꞌā ꞌi te māui-ui he hū o te hakari ꞌe he hī. He oho e Pauro he uꞌi. He pure ia ki te ꞌAtua mo te ora o rā taŋata, he haka puā hai rima, ꞌe he ora rō ꞌai tōꞌona māui-ui.
I ꞌite era e te taŋata o ruŋa i te meꞌe nei, he pae tahi atu te māui-ui o rā motu ki a Pauro, ꞌe he haka ora i te rāua māui-ui.
ꞌI te haŋa rahi mai o te nuꞌu o rā motu, hai koa i hāpaꞌo mai ai. I tano era te mahana mo reva a mātou ꞌi ruŋa i te pahī, he vaꞌai mai e rā nuꞌu hai meꞌe mo te mātou ara.
E toru ꞌāvaꞌe i noho ai a mātou ꞌi tū motu era. I oti era te toŋa, he reva a mātou ꞌi ruŋa i te pahī o Arehantāria noho ꞌi ira ꞌi tū ŋā ꞌāvaꞌe era o te toŋa. ꞌI muꞌa o te pōihu-ihu o rā pahī e tarai rō ꞌā e rua taina ko Kātoro ꞌe ko Pōruki, he hauā, ki te manaꞌu o te mataroa he ꞌatua.
He tomo a mātou ki Tirakuta. He noho ꞌi ira e toru mahana,
ꞌe mai ira i reva ai ꞌātā ka tuꞌu rō ki Rēhio. I ꞌōtea era ki te rua mahana, he haꞌamata he puhi mai te tokerau mai tuꞌa, ꞌe he tuꞌu a mātou ꞌi te toru mahana ki Potuori.
ꞌI ira i piri mai ai te nuꞌu taina. He kī mai mo noho o mātou ꞌi muri i a rāua e tahi tāpati. I oti era rā tāpati he hāꞌere he oho a mātou ki Roma.
Te nuꞌu taina o Roma ko ꞌite ꞌā i te parau ꞌāpī ko tomo ꞌana a mātou. ꞌO ira i oho atu ai ꞌātā ka tuꞌu rō ki te Mātete te ꞌīŋoa ko ꞌĀpio ꞌe ki te kona ko Te Toru Hare mo tiaki mai ki a mātou. I takeꞌa era e Pauro i tū nuꞌu era, he māuru-uru ki te ꞌAtua ꞌe he ŋaroꞌa ko ai haka ꞌou ꞌā tōꞌona haŋu.
I tuꞌu era a mātou ki Roma, he haꞌatiꞌa i a Pauro mo noho ꞌi te hare e tahi koia ko haka ꞌauario hai vaꞌehau e tahi.
Ka toru mahana o te tuꞌu o mātou ki Roma, he uŋa e Pauro mo oho o te nuꞌu ⸤hūrio⸥ ra-rahi o ira. I taka-taka tahi era, he kī:  —E kuā taina, ꞌina a au kai aŋa e tahi meꞌe rake-rake ki te tātou taŋata he hūrio ꞌe ki te haka tere iŋa o te tupuna. Ka ai atu pē ira, i vaꞌai nō i a au ꞌi Hērutarema ki te rōmano.
I oti era te haka ꞌui mai e te rōmano, he haŋa mo haka eꞌa i a au mai roto i te hare maꞌuꞌaurī ꞌo te taꞌe ravaꞌa e tahi meꞌe mo haka ūtuꞌa mai hai mate.
ꞌE, kai haŋa e te hūrio ra-rahi o Hērutarema mo haka eꞌa i a au e te suerekao. Te meꞌe toe nō ꞌi rā hora mōꞌoku he ani ki te suerekao mo ture mai e te ꞌariki rōmano. Ka ai atu pē ira, ꞌina e tahi ꞌāꞌaku horo mo tōꞌoku taŋata.
I uŋa atu ena a au mo oho mai o kōrua mo vānaŋa-naŋa o tātou ꞌe mo haka ꞌite atu: i here-here nei a au hai vivi ꞌo te ai he parautiꞌa mōꞌoku te ⸤Kiritō⸥ tiaki e tātou e te itaraera i tuꞌu rō mai.
He kī e tū nuꞌu era:  —ꞌIna e tahi parau i tuꞌu mai mai Hūrea o ruŋa ōꞌou, ꞌe ꞌina e tahi taina hūrio tuꞌu mai mai ira i kī mai e tahi vānaŋa taꞌe tano o ruŋa i a koe.
E haŋa rō ꞌā a mātou mo ꞌite i tuꞌu manaꞌu o ruŋa i te hāpī ⸤kiritiano⸥ ꞌo te ai ko ꞌite ꞌā e mātou: ꞌi te kona taꞌatoꞌa e vānaŋa taꞌe tano rō ꞌā o ruŋa.
He haꞌaꞌau ia a Pauro ananake ko tū nuꞌu era i te mahana mo piri haka ꞌou o rāua. I tuꞌu era ki rā mahana, he oho meꞌe rahi nuꞌu ki te hare ꞌi ira e noho era a Pauro. Mai te pōꞌā ki te ahi-ahi i vānaŋa ai a Pauro o ruŋa i te ⸤haka tere iŋa ꞌāpī o te ꞌAtua⸥. E uꞌi ꞌana mo haka aŋi-aŋi riva-riva ki rā nuꞌu o ruŋa i a Ietū hai meꞌe pāpaꞌi e ⸤Mōtē⸥ ꞌe e te perofeta.
Tētahi nuꞌu i haka roŋo ki tū vānaŋa era ꞌa Pauro, ꞌe tētahi atu i taꞌe haka roŋo.
ꞌE, ꞌi te ai manaꞌu kē-kē ananake, he haꞌamata he oho mai rā kona. Te meꞌe hopeꞌa i kī e Pauro ki rā nuꞌu:   «He parautiꞌa te meꞌe haka ꞌite e te ⸤Vārua Maitai⸥ ki te kōrua tupuna hai perofeta era ko ꞌItaia pē nei ē:
“Ka oho ka kī ki tuꞌu taŋata:  Ka rahi atu te haka roŋo, e ko aŋi-aŋi;  ka rahi atu te uꞌi iŋa, e ko takeꞌa.
Te manaꞌu, paꞌi, o te nuꞌu nei ko mira-mira ꞌā.  Ko puru ꞌana te tariŋa, ꞌe ko puru ꞌā te mata,  ꞌo ŋaroꞌa, ꞌo takeꞌa, ꞌo aŋi-aŋi;  ꞌo huri te manaꞌu ki ruŋa i a au  ꞌo haka kore e au i te rāua hara”.
»E ꞌite kōrua: mai te hora nei pe muꞌa ka oho ena, te ꞌAtua he haka ꞌite takoꞌa ki te nuꞌu taꞌe he hūrio i te roŋo pē hē te taŋata ana eꞌa mai roto i te ūtuꞌa o te hara ꞌe ana ravaꞌa i te ora ꞌāpī ꞌina he hopeꞌa raꞌa vaꞌai e te ꞌAtua, ꞌe ko rāua te nuꞌu ka haka roŋo ena».  [
I oti era a Pauro te kī i te meꞌe nei, he eꞌa he oho tū nuꞌu era koia ko tātake ki a rāua ꞌā.]
E rua matahiti o Pauro i noho ai ꞌi te hare e ꞌauhau e ia. Ki ira te nuꞌu taꞌatoꞌa e oho era mo uꞌi.
ꞌIna he riꞌa-riꞌa e haka ꞌite era a Pauro o ruŋa o te haka tere iŋa ꞌāpī o te ꞌAtua ꞌe e hāpī era ki te nuꞌu o ruŋa o Ietū Kiritō, ꞌe ꞌina e tahi nuꞌu i kī mo taꞌe aŋa pē ira.
E tahi o tū ŋā merahi era e hitu maꞌu poko-poko era he oho mai ꞌe he kī mai ki a au:  «ꞌĪ a au he haka takeꞌa atu pē hē te ꞌAtua ka haka ūtuꞌa ena i te taiꞌo ꞌite e te nuꞌu, taiꞌo noho ꞌi te kona e rahi rō ꞌā te rio.
Te ꞌariki taꞌatoꞌa o te ao ko moe tahi ꞌā i te taiꞌo nei, ꞌe ko taꞌero tahi ꞌana te nuꞌu o te ao ꞌi tāꞌana ꞌava, te auraꞌa, ko haka rē ꞌana i a rāua mo haka tere e te meꞌe taꞌe tano aŋa e te viꞌe nei, he haꞌamuri ki te meꞌe taꞌe he ꞌAtua parautiꞌa».
I meꞌe era he maꞌu i tōꞌoku vārua e te merahi ki te kona ꞌone taꞌe noho taŋata. ꞌI ira i takeꞌa ai e au i tū viꞌe era e eke rō ꞌana ꞌi ruŋa i te manuꞌino mea-mea e tahi. Te manuꞌino nei e hitu ōꞌona pūꞌoko e hoꞌe ꞌahuru tara. Te hakari ko pāpaꞌi tahi ꞌā hai ꞌīŋoa parauꞌino mo te ꞌAtua.
Rā viꞌe e uru rō ꞌana i te kahu moana ꞌapa mea ꞌe mea-mea, ꞌe e haka nehe-nehe rō ꞌā hai piru, hai māꞌea hopeꞌa o te nehe-nehe ꞌe hai poe. E maꞌu rō ꞌana ꞌi te rima i te hapaina aŋa hai piru ko ꞌī ꞌā e te meꞌe hopeꞌa o te hano-hano o tāꞌana aŋa era.
ꞌI te tira e pāpaꞌi rō ꞌā te ꞌīŋoa: «⸤Vāvīrōnia⸥, matuꞌa vahine o te taiꞌo taꞌatoꞌa ꞌe o te meꞌe taꞌatoꞌa hano-hano o te ao». Te taŋata ꞌina kai ꞌite i te haꞌaauraꞌa mau o te ꞌīŋoa nei.
He uꞌi atu ia a au ko taꞌero ꞌā rā viꞌe ꞌi te unu i te toto o te nuꞌu haꞌataꞌa e te ꞌAtua māꞌana, nuꞌu mā-mate i tiŋaꞌi ꞌo te ai he mataꞌite o Ietū.  I takeꞌa era e au, he māere rō atu ꞌai au.
He kī mai ia e tū merahi era:  «¿He aha koe i māere ai? ꞌĪ a au he haka ꞌite atu i te meꞌe taꞌe ꞌite e kōrua e te taŋata o ruŋa o te viꞌe era ꞌe o te manuꞌino era ꞌi ruŋa rā viꞌe, manuꞌino era e hitu pūꞌoko e hoꞌe ꞌahuru tara.
»Te manuꞌino nei ꞌi te ao ꞌi muꞌa ꞌā; ꞌe ꞌi te hora nei, ꞌina. ꞌE, ka ai atu pē ira, pe muꞌa ka oho ena e eꞌa rō mai mai raro i te pū ꞌina he hopeꞌa te raro nui ꞌe, ka tano era, he hoa ki roto i te pōꞌauahi mo haka ūtuꞌa. Te nuꞌu te rāua ꞌīŋoa ꞌina o ruŋa i te puka pāpaꞌi i te ꞌīŋoa o te nuꞌu i a rāua te ora ꞌāpī ꞌina he hopeꞌa raꞌa mai te haꞌamata iŋa era ꞌā o te ao he māere ka takeꞌa ena i te manuꞌino nei, manuꞌino ꞌi te ao ꞌi muꞌa ꞌā, ŋaro era, ꞌe eꞌa haka ꞌou mai ena.
»ꞌE mo aŋi-aŋi i te meꞌe nei, e ai i a koe te mārama-rama vaꞌai atu e te ꞌAtua: Te ŋā pūꞌoko era e hitu e haꞌaauraꞌa mai ꞌā i te maꞌuŋa e hitu ꞌi ruŋa rā viꞌe e noho ena ꞌe, takoꞌa, i te ꞌariki e hitu.
E rima o te ŋā ꞌariki nei ko mā-mate ꞌā, e tahi e haka tere ꞌā, ꞌe e tahi kai tuꞌu mai ꞌā. Ka tuꞌu mai ena, e ko roa hia ka ŋaro rō era.
ꞌE te manuꞌino era, he vaꞌu ꞌariki, ꞌe ꞌi ruŋa ꞌā he ꞌariki e tahi o roto o rā ŋā ꞌariki era e hitu, ꞌe pe muꞌa ka oho ena he hoa ki roto i te pōꞌauahi.
»Te ŋā tara takeꞌa era e koe he ꞌariki e hoꞌe ꞌahuru kai haꞌamata kai haka tere ꞌā. E vaꞌai rō ki a rāua koia ko te manuꞌino i te parau mo haka tere i te taŋata mo te hora e tahi.
Te ŋā ꞌariki nei e haꞌaꞌau rō mo vaꞌai i te rāua tōroꞌa ꞌariki ki rā manuꞌino, ꞌe mo tāvini ki a ia.
E moto rō ananake ki te Māmoe, ꞌe he rē te Māmoe ki a rāua, ꞌi te meꞌe era he Pūꞌoko Haka Tere o te pūꞌoko haka tere taꞌatoꞌa ꞌe he ꞌAriki o te ꞌariki taꞌatoꞌa. Te nuꞌu i moto ꞌi muri i te Māmoe he nuꞌu taꞌe haka rē i te Māmoe ki te hora hopeꞌa, haꞌataꞌa era e ia māꞌana, kī era mo ⸤haka moe i te manaꞌu⸥ ꞌi ruŋa i a ia».
He kī haka ꞌou mai ia e tū merahi era:  «Te ŋā rio takeꞌa era e koe ꞌi te kona ꞌi ira tū taiꞌo era he nuꞌu o te taꞌatoꞌa nō hau, ꞌarero ꞌe kona o te ao.
Tū manuꞌino era ia ꞌe tū ŋā tara era ōꞌona, te kī, tū ŋā ꞌariki era e hoꞌe ꞌahuru e maꞌu rō i te riri taparahi-taꞌata mo rā taiꞌo, e hiko tahi rō i tāꞌana meꞌe taꞌatoꞌa, e haka mārere-rere tahi rō, e kai rō i te kiko o tōꞌona hakari ꞌe e tutu tahi rō i a ia ꞌi roto i te ahi.
»Te meꞌe nei ka topa ena ꞌi te meꞌe era ko ha-haꞌo ꞌā e te ꞌAtua ꞌi roto i te rāua pūꞌoko i te manaꞌu mo aŋa i tāꞌana meꞌe haŋa. ꞌO ira rā ŋā ꞌariki ka haꞌaꞌau era mo vaꞌai i te rāua tōroꞌa ꞌariki ki rā manuꞌino, ki tano tahi ai te meꞌe kī e te ꞌAtua.
Te viꞌe takeꞌa era e koe he kona nui-nui noho taŋata haka tere i te ꞌariki taꞌatoꞌa o te ao».
E te taina, mo takeꞌa e kōrua e tahi taina ⸤haka moe i te manaꞌu⸥ ꞌi ruŋa i a Ietū e hara ꞌā, e hāꞌūꞌū e kōrua e te nuꞌu ko te haka tere iŋa ꞌā e te ⸤Vārua Maitai⸥, mo hoki haka ꞌou ōꞌona a te ara tī-tika. ꞌE ana hāꞌūꞌū, hai haŋa ꞌe hai haumārū. E uꞌi ꞌo haka hara rō atu i a kōrua.
E hāꞌūꞌū takoꞌa kōrua i te rua mo ꞌamo i tōꞌona ꞌati; pē ira he haka tano kōrua i te meꞌe kī mai e te ⸤Kiritō⸥ mo aŋa.
Mo manaꞌu o te kope e tahi ꞌina a ia e ko tano mo hāꞌūꞌū i te rua ꞌi te meꞌe era ꞌata hau rō atu a ia ki rā kope, he meꞌe taꞌe he parautiꞌa, e reo-reo ꞌana ki a ia mau ꞌā.
Mo tātou mau ꞌā, hoko tahi hoko tahi, e uꞌi hoki e riva-riva rō ꞌā te tātou haka tere iŋa, ꞌe, mo ai pē ira, e koa tātou. ꞌIna e tahi o tātou mo manaꞌu e haka tano ꞌō te tātou haka tere iŋa ki te haka tere haŋa o te rua ana koa iho o tātou.
Taꞌatoꞌa nō, paꞌi, ko ꞌite ꞌana he aha te meꞌe tano ꞌe te meꞌe taꞌe tano ki te mata o te ꞌAtua.
Te kope hāpī i te vānaŋa o te ꞌAtua, e hāꞌūꞌū hai meꞌe ai ꞌāꞌana ki te maꞌori hāpī i a ia.
E uꞌi kōrua ꞌo manaꞌu rō pē nei ē: e ravaꞌa rō e kōrua mo reo-reo ki te ꞌAtua. E kī atu ena a au i te meꞌe nei ꞌo te ai te meꞌe ꞌoka e te taŋata ko rā meꞌe mau ꞌā te meꞌe ka kato era.
Te kope ꞌoka, paꞌi, i te meꞌe pohe nō e te hakari, te meꞌe mo ravaꞌa he ūtuꞌa o te hara he mate; ꞌe te kope ꞌoka i te meꞌe haŋa e te Vārua Maitai, he ora ꞌāpī ꞌina he hopeꞌa raꞌa.
ꞌO ira, ꞌina ko rohi-rohi mo hāꞌūꞌū ki te rua. Mo taꞌe rohi-rohi, ꞌi te hora tano he haꞌamaitai a tātou e te ꞌAtua.
Mo ai i a tātou te rāveꞌa mo hāꞌūꞌū, he hāꞌūꞌū tātou, ꞌe he nuꞌu taina haka moe i te manaꞌu ꞌi ruŋa i a Ietū te meꞌe raꞌe o tātou mo hāꞌūꞌū.
¡Ka uꞌi rā te nu-nui o tāꞌaku tiꞌaraꞌa! Hai rima mau nei ꞌā ōꞌoku i pāpaꞌi ai i te vānaŋa nei.
Te nuꞌu kī atu mo hore i te kiri o te kinoŋa, e kī atu ena pē ira mo tano o rāua ki te mata o te nuꞌu ra-rahi o te ⸤hūrio⸥, ꞌo tute i a rāua mo tōtōā ꞌo te hāpī pē nei ē: hai haka moe nō i te manaꞌu ꞌi ruŋa i a Ietū ꞌe ꞌi ruŋa i te meꞌe ravaꞌa e ia hai mate iŋa era ōꞌona ꞌi ruŋa i te tātaurō he eꞌa te taŋata mai roto i te ūtuꞌa o te hara ꞌe he ravaꞌa i te ora ꞌāpī ꞌina he hopeꞌa raꞌa.
Te parautiꞌa, ꞌina e tahi nuꞌu haꞌatura ki te roŋo taꞌatoꞌa o te ⸤haka tere iŋa ꞌa Mōtē⸥, ꞌātā te nuꞌu hore i te kiri o te kinoŋa. E haŋa ena a rāua mo hore o kōrua i te kiri o te kinoŋa mo teꞌo-teꞌo pē nei ē: ko ravaꞌa ꞌana ꞌō e rāua mo maꞌu e kōrua i te tāpaꞌo ena ꞌi ruŋa i te kōrua hakari.
Tāꞌaku meꞌe mau nō mo teꞌo-teꞌo he meꞌe aŋa era e Ietū Kiritō, Pūꞌoko Haka Tere o tātou. Hai mate iŋa era ōꞌona ꞌi ruŋa i te tātaurō i taꞌe ai haka ꞌou ai a au he ꞌekaravo o te meꞌe o te ao nei, ꞌe ꞌina he pūai toe o te ŋā meꞌe nei mo haka tere mai i a au.
ꞌE, ki te mata o te ꞌAtua, ꞌina e tahi hauhaꞌa o te meꞌe he hore ꞌo he taꞌe hore o te kiri o te kinoŋa. Te meꞌe hauhaꞌa mōꞌona he haka ꞌāpī atu i a koe e te Vārua Maitai.
Ka ai te haumārū ꞌe te riva rahi o te ꞌAtua ꞌi ruŋa i te nuꞌu taꞌatoꞌa haka tere i a rāua hai meꞌe kī atu ena e au; a rāua he itaraera parautiꞌa o te ꞌAtua, te auraꞌa, he nuꞌu haꞌataꞌa e te ꞌAtua māꞌana.
Mo haka hopeꞌa atu: e ko haŋa a au mo taꞌe haka au haka ꞌou mai o te kope e tahi o ruŋa i tāꞌaku meꞌe hāpī. ꞌI ruŋa i tōꞌoku hakari, paꞌi, a au e maꞌu nei i te more tuai, he tāpaꞌo: ki a Ietū a au e tāvini nei.
E te taina, ka ai ꞌi ruŋa i a kōrua taꞌatoꞌa te riva rahi o te tātou Pūꞌoko Haka Tere ko Ietū Kiritō. ⸤ꞌĀmene⸥.
I oti era te meꞌe nei, he takeꞌa e au i te merahi tōroꞌa nui-nui e tahi ka topa mai te raŋi. He māꞌeha ia te henua taꞌatoꞌa ꞌi te pūai o tōꞌona ꞌana-ꞌana.
ꞌE hai reꞌo pūai i kī ai:  «¡Ko haka pararaha ꞌā te kona nui-nui era ko Vāvīrōnia!  ¡Ko riro ꞌā he kona noho o te tātane, he hare o te tiꞌaporo,  hakapupa o te rauhuru atu manu rere kai i te meꞌe hano-hano  ꞌe he ꞌana o te ꞌanimare taparahi-taꞌata!
Te nuꞌu o te henua taꞌatoꞌa ꞌe te ꞌariki o te kona taꞌatoꞌa  ko taꞌero ꞌā ꞌi te aŋa ꞌāꞌana,  te auraꞌa, ko haka rē ꞌana i a rāua mo haka tere e te meꞌe taꞌe tano aŋa e ia,  he haꞌamuri ki te meꞌe taꞌe he ꞌAtua parautiꞌa.  ꞌE te nuꞌu hoꞌo meꞌe o te ao ko ꞌono ꞌā  ꞌi te rava hoꞌo e rā viꞌe i tāꞌana meꞌe haŋa ꞌina he hāito».
He ŋaroꞌa ia e au i te reꞌo haka ꞌou e tahi ꞌi te raŋi e kī ꞌā:   «Ka eꞌa kōrua mai te kona ena, e te nuꞌu haꞌataꞌa māꞌaku ē,  ꞌo hara kōrua ꞌe ꞌo topa takoꞌa atu te ꞌati ka topa ena ki a ia.
Tōꞌona hara, paꞌi, ko papa ko iri ꞌā ꞌātā ki te raŋi,  ꞌe ꞌina he rehu i te ꞌAtua tāꞌana meꞌe taꞌe tano aŋa».
He ŋaroꞌa haka ꞌou ia e au i tū reꞌo era e kī ꞌā:  «Ka haka hoki ki a ia, e rua haka hoki iŋa,  te meꞌe taꞌe tano aŋa era e ia ki te rua.  Ka ꞌānoꞌi ka haka pūai te ꞌava mo haka unu ki a ia  ki te ꞌava haka unu era e ia ki te rua.
Ka vaꞌai hai ꞌati ꞌe hai māui-ui ki roto i te ivi,  pa he rahi o te teꞌo-teꞌo iŋa ōꞌona,  ꞌe pa he rahi o te reka ꞌe o te koa ŋaroꞌa e ia  ꞌi tōꞌona noho iŋa era ꞌina he meꞌe haŋa toe.  Te viꞌe era he kī nō te aŋa ꞌi roto i tōꞌona māhatu:  “A au e noho nei ꞌi te kona nei pa he ꞌariki;  taꞌe a au he hove, ꞌe e ko topa mai te ꞌati ki a au”.
ꞌO ira, ꞌi te mahana mau nō e tahi ka tuꞌu ena te ꞌati mōꞌona:  he maruaki, he māui-ui māhatu ꞌe he mate, ꞌe he tutu ꞌi roto i te ahi.  E pūai rō ꞌā, paꞌi, te ꞌAtua haka ūtuꞌa i a ia».
Te ꞌariki taꞌatoꞌa moe era i rā viꞌe koa era ananake ꞌi te aŋa i te meꞌe taꞌe tano e ta-taŋi rō ꞌe e ꞌau-auē rō ka takeꞌa era i te ꞌau, ꞌi te hora e tutu ꞌā i rā viꞌe.
ꞌI te riꞌa-riꞌa ꞌo haka ūtuꞌa takoꞌa i a rāua, mai kōnui ꞌā ka kī era:  «¡Ko te ꞌaroha i a koe, e te kona nui-nui ē,  e te kona hopeꞌa o te pūai ko Vāvīrōnia ē!  ꞌI te hora mau nō e tahi i topa atu ai te ūtuꞌa ꞌi ruŋa i a koe».
ꞌE te nuꞌu hoꞌo meꞌe o te ao e taŋi takoꞌa rō ꞌe e ꞌau-auē rō; ꞌina he kope toe, paꞌi, mo hoꞌo i te rāua taoꞌa:
he piru, he parata, he māꞌea hopeꞌa o te nehe-nehe, he poe, he kahu hopeꞌa o te riva-riva aŋa hai rino ꞌe hai sea, tōꞌona kōrore moana ꞌapa mea ꞌe mea-mea; he rauhuru miro ꞌeo; he meꞌe aŋa hai tara erefani, hai miro nehe-nehe, hai ꞌaurī, ꞌe hai māꞌea nehe-nehe;
he kānera, ꞌe he meꞌe mo haka ꞌeo, he incienso , he manoꞌi, he tāpau miro, he ꞌava, he mōrī, he haraoa mata hopeꞌa o te riva-riva, he tariko, he ꞌanimare haka ꞌamo taoꞌa, he māmoe, he hoi, he pereꞌoa, ꞌe ꞌātā he taŋata hoꞌo mo ꞌekaravo.
Pē nei ka kī era:  «¡Taꞌu meꞌe taꞌatoꞌa riva-riva haŋa era  e ko ravaꞌa haka ꞌou e koe; ko ŋaro tahi ꞌana!  ¡ꞌIna toe tū kai haŋa rahi era ꞌāꞌau, ꞌe te ŋā meꞌe hopeꞌa era o te hauhaꞌa mo haka nehe-nehe i a koe!».
Te nuꞌu nei, nuꞌu i ꞌono hai rā kona, ꞌi kōnui ka noho era ꞌi te riꞌa-riꞌa ꞌo haka ūtuꞌa takoꞌa i a rāua, ꞌe mai ira ka taŋi ꞌe ka ꞌau-auē era
koia ko kī:  «¡Ko te ꞌaroha ꞌō i a koe!  E uru era koe hai kahu hopeꞌa o te riva-riva aŋa hai rino,  kahu kōrore moana ꞌapa mea ꞌe mea-mea,  e haka nehe-nehe era hai piru, hai poe ꞌe hai māꞌea hopeꞌa o te nehe-nehe.
¡ꞌE ꞌi te hora mau nō e tahi  i haka kore tahi ai te hauhaꞌa taꞌatoꞌa ena ōꞌou!».  Te kape pahī, te nuꞌu oho ꞌi ruŋa i te pahī, te mataroa ꞌe te nuꞌu aŋa ꞌi roto i te vaikava taꞌatoꞌa he noho ꞌi kōnui era.
I takeꞌa era ko vera ꞌā rā kona ꞌe ko eꞌa ꞌā te ꞌau, he ꞌau-auē koia ko kī: «¡Ko te ꞌaroha ꞌō; ꞌina he rua kona pa he kona nui-nui era!».
He huri ia i te rāua pūꞌoko hai puŋaꞌehu ꞌōꞌone koia ko taŋi e kī era:  «¡Ko topa ꞌana te meꞌe taparahi-taꞌata ki tū kona nui-nui era,  kona haka ꞌono era i a tātou taꞌatoꞌa i te nuꞌu tere vaikava!  ¡ꞌE ꞌi te hora mau nō, paꞌi, e tahi i haka kore tahi ai!
¡Ka koa kōrua, e te meꞌe taꞌatoꞌa noho ꞌi te raŋi ē!  ¡ꞌE ka koa kōrua, e te nuꞌu haꞌataꞌa e te ꞌAtua māꞌana ē, e te ⸤ꞌāpōtoro⸥ ē, ꞌe e te perofeta ē!  Ko haka ūtuꞌa ꞌana, paꞌi, e te ꞌAtua i te kona era,  ꞌo te meꞌe taꞌe tano aŋa atu ki a kōrua».
I oho era he maꞌu e te merahi pūai e tahi i te māꞌea nui-nui pa he māꞌea oro tariko a ruŋa, he ava ki roto i te vaikava ꞌe he kī:  «¡Pē nei ka haka kore ena i a koe, e te kona nui-nui ko Vāvīrōnia ē,  ꞌe ꞌina koe e ko takeꞌa haka ꞌou e te taŋata!
¡E ko ŋaroꞌa haka ꞌou te peho o te koneta, o te arpa ꞌe o te puhi ꞌi tuꞌu ara ena!  ¡E ko ai haka ꞌou i a koe te nuꞌu aŋa i te rauhuru meꞌe,  ꞌe ꞌina takoꞌa e ko ŋaroꞌa haka ꞌou te heruru o taꞌu māꞌea oro tariko ena!
Ki te hora hopeꞌa e ko māꞌeha haka ꞌou koe ꞌi te mōrī o te hakariꞌi,  ꞌe e ko ŋaroꞌa haka ꞌou te peho o te ŋoŋoro hāipo-ipo ꞌi tuꞌu ara ena,  ꞌi te meꞌe era te nuꞌu hoꞌo meꞌe ꞌāꞌau, he nuꞌu pūai o te ao,  ꞌe a koe, hai tahu-tahu ena ꞌāꞌau, e reo-reo era ki te taŋata taꞌatoꞌa».
I haka ūtuꞌa ai e te ꞌAtua i tū kona nui-nui era ko Vāvīrōnia ꞌo te ai hai ia i tehe ai te toto o te perofeta, o te nuꞌu haꞌataꞌa e te ꞌAtua māꞌana, ꞌe o te nuꞌu taꞌatoꞌa o te ao mate ꞌi te rua.
He toru ara nei ōꞌoku ka oho atu ena uꞌi i a kōrua. ꞌIna ko rehu: mo ai tāꞌue o te tātake ꞌi roto i a kōrua i te taina mo haka tī-tika ka tuꞌu atu ena a au, e ai e rua ꞌo e toru mataꞌite, pa he meꞌe kī ꞌi ruŋa i te ⸤Pāpaꞌi Moꞌa⸥.
ꞌI tōꞌoku rua oho iŋa atu era, i kī rō au ki te nuꞌu o roto i a kōrua noho ꞌi roto i te hara ꞌe ki te taꞌatoꞌa pē nei ē: e uꞌi e eꞌa mai roto i te meꞌe taꞌe tano ꞌo haka ūtuꞌa. ꞌE hora nei, ꞌi raꞌe ki tōꞌoku tuꞌu iŋa haka ꞌou atu, he haka ꞌite atu a au: ka tuꞌu atu ena a au, ꞌina a au e ko taꞌe haka ūtuꞌa i te nuꞌu ko te noho iŋa ꞌana ꞌi roto i te hara.
Pē ira ka ꞌite ena e kōrua: hai parau mau ꞌā o te ⸤Kiritō⸥ a au e vānaŋa atu ena. A ia, paꞌi, kope taꞌe haka rehe-rehe i a ia ꞌi te hora haka tī-tika i a kōrua; kope haka takeꞌa i tōꞌona pūai ꞌi roto i a kōrua.
Ka ai atu i tuꞌu rō a ia pa he kope ꞌina e tahi pūai hora veo era ꞌi ruŋa i te tātaurō, hora nei, hai pūai o te ꞌAtua Matuꞌa e ora ena. Pē ira ꞌana a mātou. E tuꞌu rō ꞌana pa he nuꞌu pūai kore, ꞌe, ꞌi te ai o mātou o te ꞌAtua, hai pūai ōꞌona mātou e ora nei mo tāvini atu ki a kōrua.
E uꞌi kōrua hoki e haka moe parautiꞌa mau rō ꞌana kōrua i te manaꞌu ꞌi ruŋa i a Ietū. Mo ŋaroꞌa e kōrua nā a Ietū Kiritō ꞌi roto i a kōrua, e haka moe parautiꞌa rō ꞌā ia kōrua i te manaꞌu ꞌi ruŋa i a ia ꞌe, takoꞌa, e tano rō ꞌana kōrua ki te mata o te ꞌAtua.
ꞌE, pē hiva ꞌā, ana aŋi-aŋi kōrua: a mātou e tano rō ꞌā ki te mata o te ꞌAtua, ꞌe he ⸤ꞌāpōtoro⸥ parautiꞌa ꞌāꞌana.
E ani rō ꞌana a mātou ki te ꞌAtua ꞌo aŋa a kōrua i te meꞌe taꞌe tano. Te tumu o mātou e ani nei mo aŋa o kōrua i te meꞌe riva-riva taꞌe ꞌō pē nei ē: mo takeꞌa e te nuꞌu e tano rō ꞌana ꞌō te mātou aŋa pa he ꞌāpōtoro. E ani nei mo aŋa o kōrua i te meꞌe riva-riva ka ai atu mo te nuꞌu taꞌe a mātou he ꞌāpōtoro parautiꞌa o te Kiritō.
Mo haꞌatura o kōrua ki te meꞌe parautiꞌa, ꞌina e tahi mātou meꞌe mo ture atu pa he ꞌāpōtoro. Te meꞌe mau nō mo aŋa he hāꞌūꞌū atu.
He koa a mātou mo pūai o kōrua ꞌi te ara parautiꞌa o te ꞌAtua ka ai atu e ai rō ꞌana te nuꞌu manaꞌu ꞌina mātou pūai pa he ꞌāpōtoro. ꞌE he pure he oho a mātou mo kōrua mo tuꞌu ki te roa ena ꞌina e tahi hape.
E pāpaꞌi atu ena a au i te parau nei ꞌi raꞌe ki tōꞌoku oho iŋa atu, ꞌo ai, hora ena ōꞌoku ka tuꞌu atu ena, he haka ūtuꞌa atu au i a kōrua hai parau vaꞌai mai e te tātou Pūꞌoko Haka Tere, parau vaꞌai mai mo haka pūai i te nuꞌu haka moe i te manaꞌu ꞌi ruŋa i a ia, taꞌe ꞌō mo haꞌataꞌa i a rāua mai muri i a ia.
Mo haka mao atu, e kuā taina ē, e koa kōrua ꞌe e noho ꞌina e tahi hape. E haka haŋu kōrua i a kōrua ꞌā, e ai kōrua e tahi mau nō manaꞌu ꞌe e noho ꞌi roto i te haumārū. Pē ira te ꞌAtua, vaꞌai i te haŋa ꞌe i te haumārū, ka haꞌamaitai ena i a kōrua.
E ꞌaroha kōrua ki a kōrua ꞌā hai haŋa. Te taina taꞌatoꞌa ⸤haka moe i te manaꞌu⸥ ꞌi ruŋa i a Ietū ꞌī e ꞌaroha atu ena.
Ka ai ꞌi ruŋa i a kōrua te haŋa o te ꞌAtua ꞌe te riva rahi o te tātou Pūꞌoko Haka Tere ko Ietū Kiritō ꞌi te hora taꞌatoꞌa. ꞌE ka hokorua ka oho nō atu i a kōrua taꞌatoꞌa e te ⸤Vārua Maitai⸥.
—.
E te taina, hora era ꞌā ōꞌoku ꞌi muri i a kōrua, kai tano a au mo hāpī atu i a kōrua pa he hāpī iŋa ōꞌoku i te nuꞌu haka tere e te ⸤Vārua Maitai⸥ paꞌari ꞌi te meꞌe o te ꞌAtua. I hāpī atu ai pa he nuꞌu taꞌe haka moe rahi i te manaꞌu ꞌi ruŋa i a Ietū, maꞌu oho i te manaꞌu o te ao nei, pa he ŋā poki ꞌi te meꞌe o te ⸤Kiritō⸥.
ꞌE, pa he ŋā poki ꞌomo-ꞌomo ū hai ū e vaꞌai ena ꞌe taꞌe hai kai paŋahaꞌa, pē ira tāꞌaku meꞌe hāpī atu era, he hāpī taꞌe aŋarahi mo aŋi-aŋi e kōrua. Kai tano riva-riva ꞌana, paꞌi, a kōrua mo aŋi-aŋi i te hōhonu o te hāpī o te ꞌAtua, ꞌe ꞌātā ki te hora nei, ko te ai iŋa ꞌā pē ira.
Ko te manaꞌu iŋa ꞌana kōrua pa he taŋata o te ao taꞌe ⸤haka moe i te manaꞌu⸥ ꞌi ruŋa i a Ietū. Hai mākota ꞌe hai tātake e takeꞌa ena ko te manaꞌu iŋa ꞌana kōrua hai manaꞌu taŋata, ꞌe o rā manaꞌu te haka tere i a kōrua.
Hora ena o te kope e tahi e kī ena: «ꞌA Pauro a au» ꞌe o te rua te kī: «ꞌA ꞌĀporo a au», e haka tere ꞌana hai manaꞌu taŋata mau nō.
Ka haka topa rā te kōrua manaꞌu. ¿Ko ai a Pauro ꞌe ko ai a ꞌĀporo? He tāvini nō o te ꞌAtua, ꞌe mai i a rāua a kōrua e haka moe ena i te manaꞌu ꞌi ruŋa i a Ietū. Te meꞌe aŋa nō o māua he meꞌe kī mai e te ꞌAtua.
A au pa he kope pī i te karu ꞌe a ꞌĀporo pa he kope pī-pī vai, ꞌe o te ꞌAtua te haka tupu ꞌe te haka nui-nui.
ꞌO ira, taꞌe ki te ŋā kope era o rāua i pī ꞌe pī-pī hai vai ana haꞌahana-hana, ki te ꞌAtua, kope era ꞌāꞌana i haka tupu ꞌe i haka nui-nui i rā meꞌe ꞌoka era.
Te kope pī i te karu ꞌe te kope pī-pī hai vai ko tū tōroꞌa ꞌā, ꞌe mo te ꞌAtua e ꞌauhau i te rāua aŋa.
He tāvini nō māua o te ꞌAtua, ꞌe a kōrua pa he ꞌāua ꞌoka kai ꞌi ira a māua e aŋa ena, ꞌe, takoꞌa, pa he hare aŋa e te ꞌAtua mōꞌona.
Hai riva rahi o te ꞌAtua, ꞌāꞌaku i haꞌamata i hāpī atu ki a kōrua i te parau ꞌāpī riva-riva o ruŋa i a Ietū Kiritō; ꞌe, takoꞌa, i hāꞌūꞌū i te nuꞌu raꞌe o kōrua mo haka moe i te rāua manaꞌu ꞌi ruŋa i a Ietū, pa he kope ꞌāꞌana i aŋa i te mekerā ꞌi ruŋa ka haka tuꞌu era te hakari o te hare. ꞌE, hora nei, o te tētahi te hāpī te oho atu o ruŋa i a Ietū mo haka hio-hio o kōrua ꞌi te ara o te ꞌAtua, pa he nuꞌu o rāua te haka tuꞌu i te hakari o te hare ꞌi ruŋa i te mekerā. Te meꞌe nō, e uꞌi e aŋa riva-riva te hare.
Te hare aŋa e te ꞌAtua e tahi mau nō mekerā ꞌi ruŋa e haka tuꞌu ena te hare, ko Ietū Kiritō, ꞌe ꞌina e tahi kope mo mono i te mekerā nei.⁠
ꞌI ruŋa i te mekerā nei te hare ana haka tuꞌu hai meꞌe hio-hio pa he piru, pa he parata, pa he māꞌea hopeꞌa ena o te nehe-nehe ꞌe o te hauhaꞌa, ꞌe taꞌe ꞌō hai meꞌe e vera nō pa he miro, pa he mauku, ꞌe pa he ꞌohe.
Te huru o te aŋa o te taꞌatoꞌa ka takeꞌa riva-riva ena ꞌi te mahana o te ture hopeꞌa, mahana ka uꞌi era e Ietū hai ahi hoki i aŋa riva-riva rō ꞌo ꞌina.
Mo taꞌe vera o rā meꞌe aŋa era, he vaꞌai e te ꞌAtua hai meꞌe mo koa.
ꞌE mo vera, e ko vaꞌai; ꞌe, ka ai atu pē ira, ko te eꞌa iŋa ꞌana rā kope mai roto i te ūtuꞌa o te hara ꞌe ko te ravaꞌa iŋa ꞌana i te ora ꞌāpī ꞌina he hopeꞌa raꞌa, pa he taŋata ravaꞌa tere mai roto i te hare e vera rō ꞌā ꞌina he meꞌe maꞌu ꞌi te rima.
¿ꞌIna hō kōrua he ꞌite: pa he ⸤Kona Haꞌamuri ꞌAtua⸥ ꞌā a kōrua, ꞌi te meꞌe era ꞌi roto i a kōrua e noho ena te Vārua Maitai?
Te kope tōtōā i te Kona Haꞌamuri ꞌAtua, te auraꞌa, te kope haka tumu i te ture mo haꞌataꞌa o kōrua, he haka ūtuꞌa e te ꞌAtua. Te Kona Haꞌamuri ꞌAtua, paꞌi, meꞌe moꞌa, ꞌe rā Kona ko kōrua.
E uꞌi ꞌo reo-reo ki a kōrua ꞌā hai manaꞌu ena pē nei ē: nuꞌu mārama-rama kōrua ki te mata o te taŋata o te ao nei. I hau rō atu ꞌi te tano mo riro o kōrua pa he nuꞌu taꞌe mārama-rama, ki riro iho ai kōrua mo te ꞌAtua he nuꞌu mārama-rama mau ꞌā.
Te manaꞌu mārama-rama o te taŋata o te ao nei he meꞌe maꞌa-maꞌa nō atu e tahi mo te ꞌAtua. Pa he meꞌe kī ꞌi ruŋa i te ⸤Pāpaꞌi Moꞌa⸥: «Te nuꞌu manaꞌu he nuꞌu mārama-rama a rāua e haka ꞌite rō ꞌā e te ꞌAtua taꞌe pē ira hai taꞌe haꞌatiꞌa mo tano o te rāua meꞌe manaꞌu mo aŋa».
E kī takoꞌa rō ꞌana: «Te ꞌAtua ko ꞌite ꞌā: te manaꞌu o te nuꞌu manaꞌu pē nei ē: nuꞌu mārama-rama a rāua, he meꞌe maꞌa-maꞌa nō atu e tahi».
ꞌO ira ꞌina e tahi o kōrua mo teꞌo-teꞌo ꞌa ꞌai i hāpī. Te meꞌe taꞌatoꞌa, paꞌi, o kōrua ꞌe mo te kōrua riva-riva:
a Pauro, a ꞌĀporo, a Tefa, te ao, te ora, te mate, te hora nei, pe muꞌa ka oho ena; taꞌatoꞌa meꞌe o kōrua,
ꞌe a kōrua ꞌa Ietū Kiritō, ꞌe a Ietū o te ꞌAtua.
Te hakari pa he hare ꞌā, ꞌe e ꞌite rō ꞌā e tātou, hora era mo marere, te auraꞌa, hora era mo mate, e ai rō ꞌā te hare ꞌāpī e tahi ꞌi te raŋi aŋa e te ꞌAtua mo tātou, he hakari e ko mate ki te hora hopeꞌa.
E noho nei tātou hai hakari nei he ꞌu-ꞌū nō te aŋa ꞌi te ꞌati ꞌamo e tātou. Te meꞌe haŋa he tuꞌu hōrou mai te hora mo kamiare o te hakari nei ki te hakari ꞌāpī o te raŋi.
Ka ai atu he mate te hakari nei ꞌe he eꞌa te tātou vārua mai roto, e ko noho te vārua ꞌina ōꞌona hakari.
ꞌĒ-ē, e noho nei tātou hai hakari nei he ꞌu-ꞌū nō te aŋa ꞌi te ꞌati ꞌamo e tātou. Ka ai atu pē ira, taꞌe he mate te tātou meꞌe haŋa mo kore o te hakari, te meꞌe haŋa he mono o te hakari nei ki te hakari e ko mate ki te hora hopeꞌa.
I haka tano ai i a tātou e te ꞌAtua mo rā meꞌe mau ꞌā, ꞌe ko vaꞌai mai ꞌā i te ⸤Vārua Maitai⸥ pa he tāpaꞌo: he haka tano tahi e ia i tāꞌana meꞌe hōrea mai era.
ꞌO ira a mātou e taꞌe ꞌaka-ꞌaka nei te manaꞌu ꞌi ruŋa i te ꞌAtua. ꞌE, ko ꞌite ꞌana e mātou: e noho e oho nō nei mātou ꞌi roto i te hakari nei, ko te roa-roa iŋa ꞌana mātou mai te kona era ꞌi ira te tātou Pūꞌoko Haka Tere.
E haka tere nei a mātou ꞌi te ao nei hai ⸤haka moe i te manaꞌu⸥ ꞌi ruŋa i a ia ꞌe ꞌi ruŋa i tāꞌana meꞌe hōrea mai era, ka ai atu ꞌina he takeꞌa mai.
ꞌE ꞌina he ꞌaka-ꞌaka te mātou manaꞌu ꞌi ruŋa i a ia. Ka ai atu pē ira, te meꞌe haŋa mau o mātou he noho o mātou ꞌi te kona era ꞌi ira te tātou Pūꞌoko Haka Tere.
ꞌO ira, te meꞌe haŋa o mātou he aŋa i te meꞌe haŋa e te ꞌAtua, ka ai atu ꞌi te ao nei ꞌo taꞌe ꞌi te ao nei.
A tātou taꞌatoꞌa, paꞌi, hoko tahi hoko tahi ka māroa ena ꞌi muꞌa o te ⸤Kiritō⸥, mo kī mai e ia i te tano ꞌe i te taꞌe tano o te tātou meꞌe aŋa, ꞌe mo vaꞌai mai e ia i te meꞌe tano ki te huru o te meꞌe i aŋa ꞌi te hora e noho nō ꞌā hai hakari nei, ka ai atu he meꞌe riva-riva ꞌo he meꞌe taꞌe tano te meꞌe i aŋa.
He moꞌa o mātou i te Kiritō ꞌe he haŋa mo haꞌatura ki a ia, e kimi nei a mātou i te rāveꞌa taꞌatoꞌa mo aŋi-aŋi e te nuꞌu i te roŋo parautiꞌa o te ꞌAtua, mo haka moe o rāua i te manaꞌu ꞌi ruŋa i a Ietū. Te ꞌAtua e ꞌite rō ꞌana e aŋa nei a mātou i te meꞌe nei hai māhatu maꞌitaki, ꞌe a mātou e haŋa rō ꞌā mo ꞌite takoꞌa e kōrua.
Taꞌe e haka paka haka ꞌou atu ꞌā a mātou. E vaꞌai atu ꞌana i te rāveꞌa mo koa o kōrua mo mātou, ki ai ai te kōrua vānaŋa mo pāhono ki te nuꞌu uꞌi i te tōroꞌa mau nō o te taŋata ꞌe taꞌe ꞌō i te meꞌe o roto i te māhatu.
Mo kī o te nuꞌu e maꞌa-maꞌa rō ꞌā a mātou, ꞌina kōrua ko tapa atu; te meꞌe taꞌatoꞌa aŋa o mātou mo te ꞌAtua. ꞌE mo kī o te nuꞌu e haka topa riva-riva rō ꞌā a mātou i te manaꞌu, ko ꞌite ꞌana e kōrua e aŋa nei mātou mo te kōrua riva-riva.
Te meꞌe haka tere, paꞌi, i a mātou he haŋa o te Kiritō mo tātou mo te taŋata mai te hora aŋi-aŋi: he kope mau nō e tahi te meꞌe i mate mo te taꞌatoꞌa ꞌe e tuꞌu rō ꞌā pa he meꞌe ena ē: taꞌatoꞌa nō i mate ai.
Te Kiritō i mate ai mo te taꞌatoꞌa, ki aŋa ai e tātou e te nuꞌu ora i tāꞌana meꞌe haŋa, ꞌe taꞌe ꞌō i te tātou meꞌe haŋa. A ia, paꞌi, i mate ai ꞌe i ora haka ꞌou mai ai mo tātou.
ꞌO ira a mātou e taꞌe uꞌi haka ꞌou ena i te taŋata hoki a rāua he nuꞌu hōnui ꞌo he nuꞌu taꞌe hōnui, pa he manaꞌu iŋa o te taŋata o te ao nei. Pē ira mātou e uꞌi era i te Kiritō ꞌi muꞌa ꞌā, ꞌe, hora nei, ꞌina he uꞌi haka ꞌou pē ira.
Kope nō era o te Kiritō ꞌi te haka moe i te manaꞌu ꞌi ruŋa i a ia, he kope ꞌāpī e tahi; te manaꞌu ꞌe te noho iŋa raꞌe ōꞌona ko ŋaro ꞌā, ꞌe ko haꞌamata ꞌana tōꞌona noho iŋa ꞌāpī.
Te meꞌe taꞌatoꞌa nei he aŋa o te ꞌAtua haka riva-riva i a tātou ki a ia hai Ietū Kiritō, ꞌe vaꞌai mai i te aŋa he haka ꞌite pē hē te taŋata ana riva-riva ki a ia.
Hai mate era, paꞌi, o Ietū Kiritō ꞌi ruŋa i te tātaurō i aŋa ai e te ꞌAtua i te rāveꞌa mo haka riva-riva i te taŋata ki a ia ꞌe mo taꞌe tapa atu i te rāua hara. ꞌE ki a mātou i vaꞌai mai ai i te aŋa he haka ꞌite he oho i te roŋo nei.
He nuꞌu vānaŋa mātou hai ꞌīŋoa o te Kiritō, ꞌe hai mātou te ꞌAtua e vānaŋa atu ena ki a kōrua. ꞌO ira, hai ꞌīŋoa o te Kiritō he ani atu mātou: e haka moe kōrua i te manaꞌu ꞌi ruŋa i te roŋo parautiꞌa o ruŋa i te Kiritō mo riva-riva o kōrua ki te ꞌAtua.
Te Kiritō ꞌina e tahi meꞌe taꞌe tano i aŋa, ꞌe, ka ai atu pē ira, te ꞌAtua i haka ūtuꞌa rō i a ia mo te tātou hara, ki tano ai mo kī: a tātou, te nuꞌu haka moe i te manaꞌu ꞌi ruŋa i a Ietū, he nuꞌu tano ki tōꞌona mata.
ꞌI rā ŋā mahana, te tētahi nuꞌu ⸤haka moe i te manaꞌu⸥ ꞌi ruŋa i a Ietū he oho mai Hūrea ki Antiokia o Tīria, he haꞌamata he hāpī ki te taina o ira e ko eꞌa a rāua mai roto i te ūtuꞌa o te hara ꞌe e ko ravaꞌa i te ora ꞌāpī ꞌina he hopeꞌa raꞌa mo taꞌe hore o te kiri o te kinoŋa mo haka tano ki te meꞌe kī e Mōtē.
He tātake ia a Pauro ꞌe a Verenāvē ki rā nuꞌu, he taꞌe tano o rā hāpī ki a rāua. ꞌO ira he toꞌo e te taina o Antiokia i a Pauro ꞌe i a Verenāvē ananake ko te tētahi nuꞌu ꞌe he haka oho ki Hērutarema mo vānaŋa o ruŋa i rā hāpī ki te nuꞌu ⸤ꞌāpōtoro⸥ ꞌe ki te tētahi atu nuꞌu pūꞌoko haka tere o ira.
Te nuꞌu uŋa nei e te taina o Antiokia, i vari era a te kona o Fenitia ꞌe o ⸤Tāmāria⸥, he ꞌaꞌamu he oho pē hē te nuꞌu taꞌe he hūrio i haka rē ai i te rāua haka tere iŋa mo haka moe i te manaꞌu ꞌi ruŋa i a Ietū. He koa rō atu ꞌai te taina taꞌatoꞌa ꞌi tū parau ꞌāpī era.
I tuꞌu era a Pauro ararua ko Verenāvē ki Hērutarema, he koa te nūnaꞌa taŋata haka moe i te manaꞌu ꞌi ruŋa i a Ietū, pē ira ꞌana te rāua nuꞌu pūꞌoko haka tere ꞌe te ꞌāpōtoro. He ꞌaꞌamu e kuā Pauro i te meꞌe taꞌatoꞌa aŋa e te ꞌAtua hai rāua ki te nuꞌu taꞌe he hūrio.
He māroa ia te tētahi o te nuꞌu ⸤fariseo⸥ haka moe i te manaꞌu ꞌi ruŋa i a Ietū he kī: «Te meꞌe takoꞌa ia mo te nuꞌu taꞌe he hūrio haka moe i te manaꞌu ꞌi ruŋa i a Ietū he hore i te kiri o te kinoŋa ꞌe he haꞌatura ki te ⸤haka tere iŋa ꞌa Mōtē⸥».
He haka taka-taka ia te ꞌāpōtoro ananake ko te tētahi nuꞌu pūꞌoko haka tere mo vānaŋa o ruŋa i rā meꞌe.
ꞌI roto i te rahi o te tātake, he māroa a Pētero he kī:  «E te taina, ko ꞌite ꞌā a kōrua: te ꞌAtua ko haꞌataꞌa era ꞌana i a au mai roto i a kōrua mo haka ꞌite i te ⸤roŋo riva-riva o te ꞌAtua⸥ ki te nuꞌu taꞌe he hūrio mo haka moe takoꞌa i te rāua manaꞌu ꞌi ruŋa i a Ietū.
Te ꞌAtua, meꞌe ꞌite i te huru o te māhatu o te taŋata, ko haka takeꞌa ꞌana, paꞌi, i tōꞌona haŋa ki a rāua hai vaꞌai i te ⸤Vārua Maitai⸥, pa he vaꞌai iŋa mai era ki a tātou.
Mōꞌona te nuꞌu taꞌe he hūrio pē tātou ꞌā. Ko haka maꞌitaki ꞌana e ia i te rāua māhatu pa he haka maꞌitaki iŋa mai era i a tātou ꞌo te haka moe i te manaꞌu ꞌi ruŋa i a Ietū.
»Mo ai pē ira, ¿he aha ia a kōrua e haŋa ena mo haka riri i te ꞌAtua hai haka ꞌamo ki te nuꞌu era i te haka tere iŋa ꞌa Mōtē, he meꞌe kai ꞌite mo ꞌamo e tātou ꞌe e te tātou tupuna?
A tātou ko ꞌite riva-riva ꞌā: hai riva rahi mau nō o Ietū e eꞌa ena a tātou mai roto i te ūtuꞌa o te hara ꞌe e ravaꞌa ena i te ora ꞌāpī ꞌina he hopeꞌa raꞌa vaꞌai e te ꞌAtua, ꞌe pē ira takoꞌa ꞌana a rāua».
He haka kiva-kiva ia ananake ꞌe he haka roŋo ki a Pauro ararua ko Verenāvē e vānaŋa era o ruŋa o te mana aŋa e rāua ki te nuꞌu taꞌe he hūrio hai pūai vaꞌai e te ꞌAtua.
I oti era te vānaŋa, he kī e ⸤Tanatiako⸥:  «Ka haka roŋo mai, e kuā taina ē:
Ko ꞌaꞌamu mai ꞌā e Pētero o ruŋa i te haka takeꞌa iŋa raꞌe o te ꞌAtua i tōꞌona riva rahi ki te taŋata taꞌe he hūrio, ꞌe pē hē te ꞌAtua i haꞌataꞌa ai māꞌana i te nuꞌu mai roto.
Te meꞌe nei e haka tano ꞌā ki te meꞌe pāpaꞌi e te perofeta ꞌi ruŋa i te ⸤Pāpaꞌi Moꞌa⸥ pē nei ē:
“Nā he tuꞌu te mahana he hoki mai a au,  he haka tuꞌu haka ꞌou i te hare o ⸤Tāvita⸥.
Pē ira te nuꞌu taꞌe he hūrio haꞌataꞌa e au māꞌaku  ka ⸤huri mai ena te manaꞌu⸥ ki ruŋa i a au.
He vānaŋa nei o te ꞌAtua;  ꞌāꞌana i haka ꞌite mai mai muꞌa ꞌā”.
»Ki tōꞌoku manaꞌu, e ko tano a tātou mo haka ꞌamo i te haka tere iŋa ꞌa Mōtē ki te nuꞌu taꞌe he hūrio haka rē i te rāua haka tere iŋa mo huri ki te ꞌAtua.
Ki pāpaꞌi ki haka ꞌite ki rā nuꞌu i te meꞌe mo taꞌe aŋa e rāua: he kai i te kiko tūtia ki te ꞌītoro, he taꞌe piri tane ki te kope taꞌe he kenu ꞌe he viꞌe ꞌāꞌana, he kai i te kiko o te ꞌanimare ꞌina kai haka hiho i te toto, ꞌe he kai i te toto.
Mai te hora tuai era ꞌā, paꞌi, e taiꞌo e haka ꞌite ena i te ŋā roŋo nei o te haka tere iŋa ꞌa Mōtē ꞌi te kona taꞌatoꞌa ꞌi roto i te ⸤hare pure hūrio⸥ ꞌi te ⸤mahana haka ora⸥».
He manaꞌu e te ꞌāpōtoro, e te nuꞌu pūꞌoko haka tere ꞌe e te nuꞌu taꞌatoꞌa haka moe i te manaꞌu ꞌi ruŋa i a Ietū mo toꞌo, mai roto i a rāua, i te nuꞌu mo uŋa ki Antiokia ꞌi muri i a Pauro ararua ko Verenāvē. He toꞌo ia i a Hura, kī takoꞌa ko Varasāvā, ꞌe i a Tira, he ŋāŋata hōnui o rāua.
Ki a rāua i haka maꞌu ai i te roŋo e pāpaꞌi rō ꞌā pē nei ē:  «A mātou te ꞌāpōtoro ꞌe te nuꞌu pūꞌoko haka tere, he ꞌaroha atu mai Hērutarema ki a kōrua ki te taina taꞌe he hūrio noho ꞌi Antiokia, ꞌi Tīria ꞌe ꞌi Tiritia.
Ko ꞌite ꞌana a mātou i tuꞌu rō atu te tētahi nuꞌu mai nei, taꞌe o mātou i uŋa atu, ꞌe ko haka mira-mira ꞌā i te kōrua manaꞌu hai vānaŋa o rāua.
ꞌO ira a mātou taꞌatoꞌa i manaꞌu ai mo toꞌo i te nuꞌu mai roto i a mātou ꞌe mo uŋa atu ꞌi muri i te tātou taina haŋa rahi ko Pauro ararua ko Verenāvē mo uꞌi i a kōrua.
A Pauro ararua ko Verenāvē he ŋāŋata vaꞌai i a rāua ki te ꞌati mo haka ꞌite o ruŋa i te tātou Pūꞌoko Haka Tere ko Ietū Kiritō.
I uŋa atu ena i a Hura ararua ko Tira mo vānaŋa ꞌe mo haka aŋi-aŋi riva-riva atu i te meꞌe taꞌatoꞌa o ruŋa i te roŋo nei.
»Ki te Vārua Maitai ꞌe ki a mātou e ko tano mo haka ꞌamo atu ki a kōrua i te roŋo taꞌatoꞌa o te haka tere iŋa hūrio. Te roŋo nō mo maꞌu e kōrua ko te ŋā meꞌe nei:
ꞌina ko kai i te kiko o te ꞌanimare tūtia ki te ꞌītoro, ꞌina ko kai i te toto ꞌe i te kiko o te ꞌanimare kai haka hiho i te toto, ꞌe ꞌina ko piri tane mo taꞌe ai he kenu he viꞌe. Mo moꞌa i te ŋā roŋo nei, e aŋa ꞌana kōrua i te meꞌe tī-tika. ꞌIorana kōrua».
He ꞌaroha ia tū nuꞌu taꞌatoꞌa era ki te taina o Hērutarema ꞌe he eꞌa he oho ananake ki Antiokia. I tuꞌu era he haka taka-taka i te nūnaꞌa taŋata haka moe i te manaꞌu ꞌi ruŋa i a Ietū, ꞌe he vaꞌai i tū roŋo era.
I taiꞌo era he ꞌata pūai te manaꞌu o te taina taꞌatoꞌa, ꞌe he toꞌo rō atu ꞌai te koa.
ꞌE, a Hura ararua ko Tira he ꞌata haka koa ꞌe he ꞌata haka haŋu i rā ŋā taina hai vānaŋa i haka vānaŋa e te ꞌAtua.
ꞌI ira i noho ai meꞌe rahi atu mahana. I oti era he kī e te taina o Antiokia mo hoki o Hura ꞌe o Tira ki Hērutarema ki muri i te nuꞌu uŋa era i a rāua ꞌe he ꞌaroha he kī: «Ka oho riva-riva hai haumārū o te ꞌAtua». [
Ka ai atu pē ira, i noho nō a Tira ꞌi ira, ꞌe ko Hura i hoki ki Hērutarema.]
A Pauro ꞌe a Verenāvē he noho ia ꞌi Antiokia ꞌe ananake ko te tētahi nuꞌu he hāpī he haka ꞌite ki te taŋata i te ⸤roŋo riva-riva o ruŋa i a Ietū Kiritō⸥.
Ko rahi ꞌana te mahana, he kī e Pauro ki a Verenāvē: «Mai ki hoki tāua ki uꞌi i te taina o te ŋā kona taꞌatoꞌa haka ꞌite era e tāua i te roŋo riva-riva o te ꞌAtua».
He haŋa ia a Verenāvē mo maꞌu i a ⸤Iovani⸥, kī takoꞌa ko Marko, ꞌi muri i a rāua.
ꞌE, ꞌina a Pauro kai haŋa ꞌo te hoa o Marko i a rāua ꞌi Panafiria ꞌe ꞌo te taꞌe oho nō ꞌi muri i a rāua mo hāꞌūꞌū ꞌi te aŋa.
ꞌI te pūai o te tātake o ruŋa i a Marko, he haꞌataꞌa ararua. He toꞌo e Verenāvē i a Marko he reva ararua ꞌi ruŋa i te pahī ki te motu ko Tīpere.
He toꞌo ia a Pauro i a Tira mo hokorua i a ia. ꞌE te taina o Antiokia he pure ki te ꞌAtua mo hāpaꞌo i a rāua ararua ꞌi te kona taꞌatoꞌa ka oho era.
Ko Pauro ararua ko Tira i oho ki kona era ki kona era o Tīria ꞌe o Tiritia e haka haŋu e oho era i te taŋata taꞌatoꞌa haka moe i te manaꞌu ꞌi ruŋa i a Ietū.
I oti era te meꞌe nei, he takeꞌa e au e hā merahi e māroa rō ꞌana ꞌi te pāꞌiŋa ena e hā o te henua. E haka noho ꞌā i te tokerau ꞌo puhi a ruŋa i te henua, a roto i te vaikava ꞌe a ruŋa i te tumu.
He takeꞌa takoꞌa e au i te merahi e tahi e oho mai ꞌā mai te pāꞌiŋa eꞌa mai o te raꞌā, e maꞌu rō ꞌā ꞌi te rima i te tāpaꞌo o te ꞌAtua. He ohu pūai e rā merahi ki tū ŋā merahi era e hā, merahi i a rāua te parau mo tōtōā i te henua ꞌe i te vaikava, pē nei ē:
«¡Ē, ꞌina kōrua ko tōtōā i te henua, i te vaikava ꞌe i te tumu ꞌātā ka tāpaꞌo tahi rō e mātou a te tira i te tāvini o te tātou ꞌAtua!».
I ŋaroꞌa rō e au e hia rahi o rā nuꞌu era mo tāpaꞌo: e hoꞌe hānere maha ꞌahuru mā maha taꞌutini o roto i te mata taꞌatoꞌa o te itaraera.
E hoꞌe ꞌahuru mā piti taꞌutini o te mata o Hūrā,  e hoꞌe ꞌahuru mā piti taꞌutini o te mata o Rūveni,  e hoꞌe ꞌahuru mā piti taꞌutini o te mata o Kati,
e hoꞌe ꞌahuru mā piti taꞌutini o te mata o ꞌĀtere,  e hoꞌe ꞌahuru mā piti taꞌutini o te mata o Nefetārī,  e hoꞌe ꞌahuru mā piti taꞌutini o te mata o Manatē,
e hoꞌe ꞌahuru mā piti taꞌutini o te mata o Timione,  e hoꞌe ꞌahuru mā piti taꞌutini o te mata o ⸤Rēvī⸥,  e hoꞌe ꞌahuru mā piti taꞌutini o te mata o Ītākara,
e hoꞌe ꞌahuru mā piti taꞌutini o te mata o Tāvūrone,  e hoꞌe ꞌahuru mā piti taꞌutini o te mata o ⸤Kōsē⸥,  ꞌe e hoꞌe ꞌahuru mā piti taꞌutini o te mata o ⸤Mēhāmina⸥.
I oti era te meꞌe nei, he uꞌi atu a au ko te nuꞌu riꞌa-riꞌa o te ao o te taꞌatoꞌa hau, o te taꞌatoꞌa ꞌarero ꞌe o te taꞌatoꞌa henua, e māroa rō ꞌana ꞌi muꞌa o te kona pepe ꞌariki era ꞌe o te Māmoe. ꞌI te rahi e ko ravaꞌa mo tataku. E uru tahi rō ꞌana i te kahu tea-tea, e maꞌu-maꞌu rō ꞌā ꞌi te rima i te maŋa niu.
Taꞌatoꞌa e ohu pūai era:  «¡A tātou i eꞌa nei mai roto i te ūtuꞌa o te hara  ꞌe i ravaꞌa nei i te ora ꞌāpī ꞌina he hopeꞌa raꞌa  hai ꞌAtua nei o tātou e noho mai nei ꞌi ruŋa i te pepe ꞌariki ꞌe hai Māmoe!».
Te merahi taꞌatoꞌa e māroa rō ꞌā ꞌi te tapa o tū kona pepe noho ꞌariki era, ꞌe o tū ŋāŋata ra-rahi era ꞌe o tū ŋā meꞌe ora era e hā. He haꞌamuri rā ŋā merahi ki te ꞌAtua i noi ka topa rō te tira ki ruŋa i te ꞌōꞌone,
ꞌe he kī pē nei ē:  «¡He aŋi ꞌana!  Te meꞌe mo te tātou ꞌAtua:  he haꞌahana-hana, he haka nui-nui,  he moꞌa ꞌe he māuru-uru o te taꞌatoꞌa  ꞌo te ꞌite ōꞌona i te meꞌe taꞌatoꞌa,  ꞌo te ai i a ia te pūai ꞌe te mana.  Ki haꞌahana-hana tātou ki a ia ꞌātā ki te hopeꞌa raꞌa.  ¡⸤ꞌĀmene⸥!».
He ꞌui mai ia e tahi o tū ŋāŋata ra-rahi era:  —¿Ko ai te nuꞌu uru kahu tea-tea era, ꞌe mai hē a rāua i oho mai ai?
—E koro, ko koe i ꞌite —i pāhono ai e au.  He kī mai ia:  —Te nuꞌu era he nuꞌu eꞌa mai roto i te ꞌati taparahi-taꞌata o te paꞌo iŋa o te ao, ko te nuꞌu haka maꞌitaki era ꞌe haka rito-rito era i te rāua kahu hai toto o te Māmoe.
»ꞌO ira a rāua e māroa ena ꞌi muꞌa o te pepe ꞌariki o te ꞌAtua ꞌi te ⸤Kona ꞌAta Moꞌa⸥,  ꞌe ka pō ka ꞌōtea e tāvini ena ki a ia.  ꞌE o te kope era ꞌi ruŋa i rā pepe te hokorua ꞌe te hāpaꞌo.
E ko maruaki haka ꞌou, e ko pohe haka ꞌou ki te vai,  e ko vera haka ꞌou ꞌi te pūai o te raꞌā, ꞌe ꞌina e ko ꞌati ꞌi te veꞌa-veꞌa
ꞌo te ai te Māmoe era ꞌi vāeŋa o te kona pepe ꞌariki era  he hāpaꞌo i a rāua pa he taŋata hāpaꞌo māmoe e hāpaꞌo ꞌana i tāꞌana māmoe.  Māꞌana e maꞌu ki te kona vai vaꞌai i te ora ꞌāpī ꞌina he hopeꞌa raꞌa,  ꞌe mo te ꞌAtua e haroꞌi i te rāua matavai.
E te taina, mo ai e pūai rō ꞌā a kōrua ꞌo te ai o kōrua ꞌa Ietū Kiritō, mo ai e ŋaroꞌa rō ꞌana e kōrua i te ora ꞌo te haŋa atu ōꞌona ki a kōrua, mo ai e koa rō ꞌana a kōrua ꞌo te ai o te ⸤Vārua Maitai⸥ ꞌi roto i a kōrua, ꞌe mo ai he nuꞌu māhatu ꞌaroha kōrua,
e haŋa ia kōrua ꞌi roto i a kōrua ꞌā, e noho kōrua ꞌi roto i te haumārū, ꞌe e ai te kōrua manaꞌu e tahi mau nō, ki koa mau rō ai a au mo kōrua.
ꞌIna kōrua ko aŋa e tahi aŋa mo haka tuꞌu pē nei ē: ꞌauē ꞌō kōrua ē. Ana aŋa kōrua e tahi meꞌe, e aŋa hai haumārū ꞌe hai manaꞌu pē nei ē: i hau rō atu te tētahi nuꞌu ki a kōrua.
ꞌE ꞌina ko kimi i te riva-riva mo kōrua mau nō; e uꞌi takoꞌa i te riva-riva mo te rua.
E tuꞌu te kōrua manaꞌu pa he manaꞌu iŋa o Ietū
pē nei ē:  Ka ai atu a ia he ꞌAtua,  i haŋa nō mo haka rē i rā tōroꞌa
mo haka riro i a ia he taŋata,  ꞌe mo tuꞌu mai ōꞌona pa he tāvini.  ꞌE, ꞌi tōꞌona haꞌere iŋa pa he taŋata,
te meꞌe i aŋa he haꞌatura ki te ꞌAtua  ꞌātā ki te roa he haꞌatiꞌa i a ia mo mate,  ꞌe ꞌātā mo mate ꞌi ruŋa i te tātaurō,  he ūtuꞌa mo te nuꞌu taparahi-taꞌata.
ꞌO ira te ꞌAtua i vaꞌai ai ki a Ietū  i te tōroꞌa hopeꞌa o te nui-nui,  ꞌe i te parau o te meꞌe taꞌatoꞌa,
ki tū-turi ꞌe ki haꞌamuri tahi ai ki a Ietū  te meꞌe taꞌatoꞌa ꞌi te raŋi, ꞌi ruŋa i te henua ꞌe ꞌi te pōꞌauahi,⁠
ki kī ai te ŋā meꞌe taꞌatoꞌa nei pē nei ē:  he parautiꞌa mau ꞌā a Ietū Kiritō he Pūꞌoko Haka Tere o te meꞌe taꞌatoꞌa.  Pē ira ka haꞌahana-hana tahi ena ki te ꞌAtua Matuꞌa.
E te taina, hora era ōꞌoku ꞌi muri i a kōrua, he haꞌatura nō te kōrua aŋa ki te ꞌAtua. ꞌE, hora nei, ꞌina a au o muri o kōrua, e ꞌata haka pūai te kōrua haꞌatura iŋa ki a ia mo aŋa mo oho nō o kōrua, hai moꞌa, i te meꞌe tano aŋa e te nuꞌu eꞌa mai roto i te ūtuꞌa o te hara.
O te ꞌAtua, paꞌi, te haka poreko ꞌi roto i a kōrua i te haŋa mo haꞌatura ki a ia ꞌe te vaꞌai atu i te pūai mo aŋa o kōrua i te meꞌe mo koa ōꞌona.
Te meꞌe taꞌatoꞌa aŋa e kōrua, ana aŋa ꞌina ko tātake ꞌe ꞌina ko hēŋuꞌi-ŋuꞌi,
ꞌo ai te kōrua hape ꞌe te kōrua meꞌe taꞌe tano mo tuhi atu e te taŋata. ꞌI roto i te nuꞌu haꞌavare ꞌe taparahi-taꞌata o te ao nei e riro kōrua he ŋā poki o te ꞌAtua ꞌina e tahi hape. E māꞌeha kōrua ꞌi roto i a rāua pa he hetuꞌu pura ꞌi roto i te pōhāhā
koia ko haka ꞌite ko oho i te vānaŋa o te ꞌAtua ki a rāua, vānaŋa vaꞌai i te ora ꞌāpī ꞌina he hopeꞌa raꞌa. Mo aŋa o kōrua pē ira, he koa a au mo kōrua ꞌi te hora o Ietū ka hoki mai ena ꞌo te ꞌite ōꞌoku pē nei ē: tāꞌaku aŋa aŋa atu ꞌi roto i a kōrua kai māuꞌa.
Pa he tūtia vaꞌai e kōrua ki te ꞌAtua mo koa ōꞌona te ꞌati e ꞌamo ena e kōrua ꞌo te ⸤haka moe i te manaꞌu⸥ ꞌi ruŋa i a Ietū ꞌe ꞌo te aŋa o kōrua ki a ia. ꞌE mo haŋa o te ꞌAtua mo ꞌāmui i tōꞌoku mate ki te tūtia vaꞌai e kōrua ki a ia, pa he huri iŋa i te manu tūtia hai vino, e koa nō a au, pa he koa iŋa nei ōꞌoku mo kōrua.
Pē ira takoꞌa kōrua: ana topa mai i te meꞌe nei, e koa kōrua mōꞌoku.
Ana haŋa a Ietū, e ko roa he uŋa atu a au i a Timoteo, ꞌe, ka hoki mai ena a ia mai i a kōrua, he koa a au ꞌi te parau ꞌāpī ka maꞌu mai ena o ruŋa i a kōrua.
O roto o tōꞌoku hokorua ko ia mau nō te kope manaꞌu pē au, haŋa hai māhatu mo riva-riva o kōrua.
Te tētahi te meꞌe manaꞌu raꞌe he riva-riva o rāua, taꞌe ꞌō he aha te meꞌe haŋa ꞌa Ietū.
Ko ꞌite ꞌana, hoꞌi, kōrua pē hē te huru o Timoteo ꞌe pē hē a ia i hāꞌūꞌū i oho mai ai mo haka ꞌite i te ⸤roŋo riva-riva o te ꞌAtua⸥. E hāꞌūꞌū mai nei pa he poki mau ꞌana ꞌāꞌaku.
ꞌO ira, ki ꞌite a au he aha te meꞌe ka topa mai ena, ka uŋa iho atu ena e au,
ka ai atu te parautiꞌa, ꞌī a au e haka noho rō ꞌā i tōꞌoku manaꞌu ꞌi ruŋa i te ꞌAtua pē nei ē: e ko roa he oho takoꞌa atu a au ki a kōrua ena.
ꞌĪ a au e manaꞌu takoꞌa ꞌā mo uŋa atu i te tātou taina ko Epafororito, kope uŋa mai era e kōrua mo hāꞌūꞌū mai ki a au. A ia he hokorua aŋa ōꞌoku ꞌe pa he vaꞌehau haka ꞌou e tahi o te ⸤Kiritō⸥.
A Epafororito e koromaki rō ꞌana ki a kōrua taꞌatoꞌa. ꞌĪ e manaꞌu rahi atu ena ꞌi te ꞌite o kōrua pē nei ē: i māui-ui rō a ia.
ꞌE he aŋi mau ꞌā i māui-ui rō, ꞌātā i oho rō mo mate. ꞌE, te ꞌAtua i haka ꞌaroha rō i a ia ꞌe i a au takoꞌa, ꞌo ꞌata rahi rō te māui-ui ꞌi roto i tōꞌoku māhatu.
ꞌĪ a au he haka keꞌo-keꞌo he haka uŋa atu mo koa o kōrua ꞌo te takeꞌa haka ꞌou i a ia, ꞌe pē ira e ko manaꞌu rahi haka ꞌou atu a au.
Ka tuꞌu atu ena a ia, e toꞌo kōrua hai māhatu, pa he taina haka moe i te manaꞌu ꞌi ruŋa i a Ietū. Te nuꞌu pē ia e moꞌa e kōrua.
A Epafororito, paꞌi, i vaꞌai rō i a ia ki te mate mo aŋa ki a Ietū. Te parautiꞌa, i oho rō mo mate ꞌi te hāꞌūꞌū mai i a au ꞌi te aŋa ꞌina e ko ravaꞌa e kōrua mo aŋa he kore o kōrua o muri i a au.
Mo vānaŋa ōꞌoku rauhuru ꞌarero o te ao nei, ꞌe ꞌātā i te ꞌarero vānaŋa e te merahi, ꞌe ꞌina o roto i a au te haŋa mo te rua, te meꞌe nō era ꞌāꞌaku mo kī he pōŋeha nō atu e tahi pa he pahu e tiŋi-tiŋi ꞌā.
ꞌE mo vānaŋa ōꞌoku ki te nuꞌu i te meꞌe haka ꞌite mai e te ꞌAtua, ꞌe mo aŋi-aŋi ōꞌoku i te meꞌe taꞌatoꞌa, ꞌātā i te meꞌe manaꞌu e te ꞌAtua mo aŋa taꞌe haka ꞌite mai ꞌi muꞌa ꞌā, ꞌe mo riva ōꞌoku mo haka tapa i te maꞌuŋa mai tōꞌona kona ꞌi te pūai o tōꞌoku haka moe iŋa i te manaꞌu ꞌi ruŋa i a Ietū, ꞌe ꞌina o roto i a au te meꞌe he haŋa ki te rua, ꞌina ia e tahi ōꞌoku hauhaꞌa.
ꞌE mo tuhaꞌa ōꞌoku ki te nuꞌu veve i te meꞌe taꞌatoꞌa ꞌāꞌaku, ꞌe ꞌātā he vaꞌai a au i tōꞌoku hakari mo tutu ꞌi roto i te ahi, ꞌe ꞌina a au he haŋa ki te rua, ꞌina ia e tahi hauhaꞌa o rā meꞌe.
Te kope haka tere i a ia hai haŋa parautiꞌa e ꞌite rō ꞌā i te haꞌaoromaꞌi. A ia he taŋata riva, taꞌe fiꞌiꞌi, taꞌe teꞌo-teꞌo, taꞌe manaꞌu i hau rō atu a ia ki te rua,
taꞌe ꞌite i te parauꞌino; ꞌina he ꞌōhumu, ꞌina he riri ꞌe ꞌina he maꞌu i te riri mo te rua
ꞌe, takoꞌa, ꞌina he koa o ruŋa i te meꞌe taꞌe tano. E koa ena ꞌi te meꞌe tano ꞌe ꞌi te meꞌe parautiꞌa.
Te kope haka tere i a ia hai haŋa e ꞌite rō ꞌā mo ꞌamo i te ꞌati, e haka moe e oho rō ꞌā i te manaꞌu ꞌi ruŋa i a Ietū, ꞌina he haka tapa i tōꞌona manaꞌu mai ruŋa i te ꞌAtua ki te hora hopeꞌa ꞌe e ꞌite rō ꞌā mo haꞌaoromaꞌi i te meꞌe taꞌe tano aŋa e te rua ki a ia.
Te ŋā meꞌe ena he vānaŋa i te meꞌe haka ꞌite e te ꞌAtua, he vānaŋa i te ꞌarero taꞌe ꞌite, ꞌe he ꞌite o ruŋa i te meꞌe hōhonu o te ꞌAtua, e tano rō te mahana he ŋaro, ꞌe te meꞌe ena he haŋa e ko ŋaro ki te hora hopeꞌa.
Ka ai atu ꞌi te hora nei e vaꞌai rō mai ꞌana e te ⸤Vārua Maitai⸥ i te pūai mo vānaŋa i te meꞌe haka ꞌite mai e te ꞌAtua, ꞌe i te pūai mo ꞌite o ruŋa i te ꞌAtua, ko te toe iŋa ꞌana te meꞌe mo ꞌite e tātou o ruŋa i a ia.
ꞌE, ki tuꞌu mai te kope ena ꞌina ōꞌona hape, he ꞌite tahi e tātou, ꞌe he kore te ŋā meꞌe nei.
Hora era ōꞌoku e ŋā poki nō ꞌā, e vānaŋa era, e manaꞌu era ꞌe e haka topa era i te manaꞌu pa he ŋā poki ꞌana; ꞌe hora nei ko paꞌari ꞌā, ko haka rē atu ꞌā e au i rā ŋā meꞌe.
Te meꞌe ꞌite o tātou ꞌi te hora nei o ruŋa i te ꞌAtua pa he meꞌe ꞌehu-ꞌehu e tahi ꞌi roto i te hiꞌo; ꞌe, ka tano ena te mahana, he takeꞌa riva-riva mai. Hora nei e ai rō ꞌā te meꞌe taꞌe aŋi-aŋi e au o ruŋa i a ia; ꞌe, e tano rō te mahana, he māhani a au i a ia, pa he māhani iŋa mai ōꞌona i a au.
E toru meꞌe ꞌina e ko kore ki te hora hopeꞌa: he haka moe iŋa i te manaꞌu ꞌi ruŋa i te ꞌAtua, he ŋatu o te haŋu ꞌi ruŋa i tāꞌana meꞌe hōrea mai era, ꞌe he haŋa ki te rua. ꞌE te meꞌe hopeꞌa o te hauhaꞌa o te ŋā meꞌe nei e toru he haŋa ki te rua.
I kume era e te Māmoe i te hitu tāmaꞌu mai ruŋa i tū taka parau era, e toru ꞌahuru minuti i kiva-kiva ai a ruŋa o te raŋi.
He takeꞌa ia e au e hitu merahi e māroa rō ꞌana ꞌi muꞌa o te ꞌAtua, ꞌe he vaꞌai ki a rāua e hitu koneta.
I oti era he takeꞌa haka ꞌou e au i te merahi e tahi e maꞌu rō ꞌā i te poko-poko aŋa hai piru mo tutu o te meꞌe haka ꞌeo. He māroa rā merahi ꞌi muꞌa o te ⸤fata⸥ aŋa takoꞌa hai piru o muꞌa o te kona pepe noho ꞌariki era, ꞌe he vaꞌai ki a ia meꞌe rahi nō atu incienso mo tūtia koia ko te pure o te nuꞌu haꞌataꞌa e te ꞌAtua māꞌana ꞌi ruŋa i rā fata.
Te ꞌau o tū meꞌe ꞌeo era ko iri ko oho ꞌana mai te rima o tū merahi era ꞌātā ka tuꞌu rō ki muꞌa o te ꞌAtua koia ko te pure o te nuꞌu haꞌataꞌa e ia māꞌana.
He toꞌo mai e tū merahi era i tū poko-poko era he haꞌaꞌī hai mara-mara ahi o te kona fata era. I oti era he ava a ruŋa i te henua, ꞌe ꞌi rā hora he heruru te pātiri, he ꞌanapa te ꞌuira, ꞌe he mākenu-kenu pūai te henua.
Tū ŋā merahi era ia e hitu, merahi era i a rāua te koneta, ko haka rito ꞌā mo puhi.
He puhi ia te merahi raꞌe i tāꞌana koneta. ꞌI rā hora he ava a ruŋa i te henua i te mata-matāika ꞌe i te ahi e ꞌānoꞌi rō ꞌana hai toto. He vera e tahi ꞌapa o te ꞌapa e toru o te henua ꞌe o te tumu, ꞌe te mauku ritomata taꞌatoꞌa.
He puhi ia te rua merahi i tāꞌana koneta. He ava a roto i te vaikava i te meꞌe tuꞌu pa he maꞌuŋa nui-nui e tahi e ura rō ꞌana e te ahi. He riro rō atu ꞌai he toto e tahi ꞌapa o te ꞌapa e toru o te vaikava.
ꞌE he mā-mate e tahi ꞌapa o te ꞌapa e toru o te meꞌe taꞌatoꞌa o roto i te vaikava, ꞌe he haka kore e tahi ꞌapa o te ꞌapa e toru o te pahī.
He puhi te toru merahi i tāꞌana koneta. He viri mai te raŋi te hetuꞌu nui-nui e tahi e ura rō ꞌana pa he rama ki roto i te ꞌapa e tahi o te ꞌapa e toru o te rio ꞌe o te kona manana vai.
Te ꞌīŋoa o rā hetuꞌu ko Maŋeo. He maŋeo rō ꞌai ia te vai o rā ꞌapa era e tahi, ꞌe meꞌe rahi nō atu taŋata i mā-mate ꞌi rā vai.
He puhi te hā merahi i tāꞌana koneta. He haka kore i te māꞌeha o te ꞌapa e tahi o te ꞌapa e toru o te raꞌā, o te māhina ꞌe o te hetuꞌu, ꞌe he pōhāhā rā ꞌapa. Pē ira i pōhāhā ai e tahi ꞌapa o te ꞌapa e toru o te pō ꞌe o te ꞌōtea.
I oti era he uꞌi atu a au ko te manu nui-nui e tahi e rere rō ꞌā ꞌi vāeŋa o te raŋi e ohu pūai ꞌā: «¡ꞌAu-auē te taŋata o ruŋa i te henua ka puhi ena te ŋā koneta haka ꞌou ena e toru!».
«ꞌIna kōrua ko mana-manaꞌu ꞌo māui-ui te kōrua māhatu. Ka haka moe nō te kōrua manaꞌu ꞌi ruŋa i te ꞌAtua ꞌe ꞌi ruŋa i a au.
ꞌI te hare o tōꞌoku Matuꞌa e rahi rō ꞌana te kona mo noho. ꞌĀhani taꞌe pē ira, e ko kī tahaŋa atu a au e haka riva-riva rō a au i te kona mo kōrua.
Ki oho au ki haka riva-riva, he hoki mai a au he toꞌo i a kōrua mo noho tahi o tātou ꞌi te kona era ꞌi ira a au.
A kōrua e ꞌite rō ꞌana ko ara hē te ara mo tuꞌu ki te kona ki ira a au ka iri nei».
He kī e Tōmā:  —E Ietū, ꞌina a mātou kai ꞌite ki hē koe ka oho ena. ¿Pē hē ia a mātou ana ꞌite i te ara?
He pāhono e Ietū:  —Ko au te ara, te parautiꞌa, ꞌe te ora. Hai au mau nō kōrua ana tuꞌu ki te ꞌAtua Matuꞌa.
Mo ꞌite o kōrua ko ai a au, he ꞌite takoꞌa ko ai te Matuꞌa. ꞌE mai te hora nei ka ꞌite ena a kōrua ko ai a ia; ko takeꞌa ko oho nō mai era ꞌā, paꞌi, e kōrua i a ia.
He kī ia e Feripe:  —E Ietū, te meꞌe haŋa o mātou he haka takeꞌa mai ōꞌou i te Matuꞌa.
He pāhono e Ietū:  —E Ripe, ꞌi muri i a kōrua ꞌana a au, ꞌe, ¿kai aŋi-aŋi ꞌā e koe ko ai a au? Te kope takeꞌa i a au ko takeꞌa ꞌā i te Matuꞌa. ¿He aha ia a koe e kī mai ena mo haka takeꞌa atu ōꞌoku i te Matuꞌa?
¿Kai aŋi-aŋi ꞌana ꞌō e koe a māua ko te ꞌAtua Matuꞌa e tahi mau nō? Te meꞌe nei e au e kī atu ena taꞌe he meꞌe i manaꞌu e au. O te Matuꞌa nei ꞌi roto i a au te aŋa i tāꞌana meꞌe manaꞌu mo aŋa.
»E ꞌite kōrua: a māua ko te ꞌAtua Matuꞌa e tahi mau nō. Mo taꞌe ai he parautiꞌa mo kōrua te meꞌe nei, ka haka topa nō te kōrua manaꞌu ꞌi ruŋa i tāꞌaku mana aŋa oho mai ena.
ꞌE ꞌī a au he kī atu: te kope haka moe i tōꞌona manaꞌu ꞌi ruŋa i a au, e aŋa takoꞌa rō i te meꞌe aŋa e au, ꞌe he aŋa takoꞌa i te meꞌe ꞌata hau rō atu hai oho ōꞌoku ki te kona era ꞌi ira te Matuꞌa.
ꞌE te meꞌe taꞌatoꞌa mo no-noꞌi hai ꞌīŋoa ōꞌoku he haka tano e au, ki ai ai hai Poki ka takeꞌa ena te pūai ꞌe te nui-nui o te Matuꞌa.
Te meꞌe taꞌatoꞌa no-noꞌi mai hai ꞌīŋoa ōꞌoku he haka tano e au.
»Mo haŋa mai o kōrua, he haꞌatura kōrua ki tāꞌaku roŋo.
Ka iri nei a au, he no-noꞌi ki te Matuꞌa mo uŋa mai i te kope tāꞌana meꞌe aŋa he hāꞌūꞌū, he Vārua Maitai hāpī i te Parautiꞌa, mo noho mau rō atu ꞌai ꞌi roto i a kōrua. Te Vārua Maitai e ko ai i te nuꞌu o te ao nei taꞌe ⸤haka moe i te manaꞌu⸥ ꞌi ruŋa i a au, he taꞌe ꞌite ꞌe he taꞌe aŋi-aŋi ko ai a ia. Ko kōrua te meꞌe i aŋi-aŋi; a ia, paꞌi, nā ꞌi muri i a kōrua ꞌe pe muꞌa ka oho ena ꞌi roto i a kōrua mau ꞌana ka noho ena.
—.
»E ko haka rē a au i a kōrua pa he ŋā poki ꞌina he matuꞌa; e hoki rō mai a au ki a kōrua.
Mahana taꞌe rahi nō te mahana toe mo takeꞌa i a au e te nuꞌu o te ao nei taꞌe haka moe i te manaꞌu ꞌi ruŋa i a au. Mo kōrua nō a au e takeꞌa, ꞌe he ora kōrua ꞌi te ai e ora rō ꞌana a au.
ꞌI rā mahana ka aŋi-aŋi ena e kōrua: a māua ko te Matuꞌa e tahi mau nō, a au o kōrua, ꞌe a kōrua ꞌāꞌaku.
»Te kope haka roŋo ꞌe haꞌatura ki tāꞌaku roŋo, ko ia te kope haŋa parautiꞌa mai. Tōꞌoku Matuꞌa he haŋa ki a ia ꞌe he haŋa takoꞌa e au, ꞌe ki a ia a au ka haka takeꞌa ena pē hē tōꞌoku huru.
He ꞌui e Hura era taꞌe ko Hura Ikariote:  —E Ietū, ¿he aha ka ai ena ki a mātou nō koe ka haka takeꞌa mai ena ꞌe taꞌe ki te nuꞌu taꞌatoꞌa o te ao?
He pāhono e Ietū:  —Te kope haŋa mai ki a au he haka roŋo ꞌe he haꞌatura ki tāꞌaku vānaŋa. He haŋa e tōꞌoku Matuꞌa ꞌe he oho a māua ko te Matuꞌa he noho tahi mātou.
Te kope taꞌe haŋa mai ki a au ꞌina he haka roŋo ꞌe he haꞌatura ki tāꞌaku vānaŋa. Te vānaŋa kī atu e au taꞌe ꞌāꞌaku, o te Matuꞌa uŋa mai i a au.
»Mai ai atu ꞌana a au ꞌi muri i a kōrua e kī atu ena a au i te meꞌe taꞌatoꞌa nei.
ꞌE, ki oho mai te kope hāꞌūꞌū era, he Vārua Maitai uŋa mai e te Matuꞌa hai ꞌīŋoa ōꞌoku, he hāpī atu i te meꞌe taꞌatoꞌa ꞌe he haka manaꞌu tahi atu i tāꞌaku vānaŋa kī atu era.
»ꞌIna ko mana-manaꞌu ꞌe ꞌina ko riꞌa-riꞌa kōrua. He haka rē atu a au i te haumārū: taꞌe ko te haumārū ena mo vaꞌai atu e te nuꞌu o te ao nei taꞌe haka moe i te manaꞌu ꞌi ruŋa i a au, he haumārū māꞌaku mau nō e vaꞌai atu.
Ko ŋaroꞌa ꞌana e kōrua i tōꞌoku kī iŋa atu he oho a au ꞌe he hoki haka ꞌou mai ki a kōrua. ꞌĀhani e haŋa parautiꞌa rō mai ꞌana a kōrua, ko koa takoꞌa ꞌana ꞌo te ꞌite he oho a au ki te Matuꞌa; a ia, paꞌi, ꞌata hau rō atu ki a au.
»E kī atu ena a au i te meꞌe nei mo ꞌite e kōrua, hora era ka topa era: he parautiꞌa mau ꞌā tāꞌaku meꞌe kī atu era.
ꞌIna a au e ko vānaŋa rahi haka ꞌou atu; nā, paꞌi, e oho mai ena te kope ꞌāꞌana te ao nei te haka tere. ꞌE, ka ai atu ꞌāꞌana te haka tere, taꞌe i a ia te parau ōꞌoku.
Te meꞌe taꞌatoꞌa nei he meꞌe mau ꞌā mo topa, mo ꞌite e te taŋata taꞌatoꞌa e haŋa rahi rō ꞌana a au ki te Matuꞌa ꞌe e aŋa rō ꞌana a au i tāꞌana meꞌe kī mai.  »ꞌE, hora nei, ka eꞌa kōrua ki ruŋa ki oho rō tātou.
Te ⸤oromatuꞌa hopeꞌa o te ra-rahi⸥ e toꞌo ena mo vānaŋa ki te ꞌAtua mo te taꞌatoꞌa, mo vaꞌai ki te ꞌAtua i te meꞌe haꞌataꞌa e rāua māꞌana ꞌe mo aŋa i te tūtia mo te rāua hara.
Te ŋā oromatuꞌa nei he taŋata e ai rō ꞌana te hape. ꞌO ira e ꞌite ena mo haꞌaoromaꞌi i te nuꞌu taꞌe ꞌite riva-riva i te meꞌe o te ꞌAtua oho a te ara kē.
ꞌE ꞌo ira takoꞌa, ꞌi te hora aŋa i te tūtia mo te hara o te taŋata, e aŋa ena i te tūtia mo te rāua hara.
ꞌIna e tahi kope toꞌo i a ia ꞌā mo oromatuꞌa hopeꞌa o te ra-rahi; o te ꞌAtua mau nō i vaꞌai i te aŋa nui-nui era, pa he vaꞌai iŋa era ꞌā ki a ⸤ꞌĀrone⸥.
Pē ira takoꞌa ꞌana te ⸤Kiritō⸥, taꞌe ꞌāꞌana i haꞌataꞌa i a ia mo oromatuꞌa hopeꞌa o te ra-rahi. O te ꞌAtua i vaꞌai i te aŋa nui-nui era; ꞌāꞌana, paꞌi, i kī:  «He Poki koe ꞌāꞌaku,  ꞌe ꞌi ꞌaŋarīnā he haka takeꞌa e au:  a au he Matuꞌa ōꞌou».
ꞌE ꞌi te rua kona o te ⸤Pāpaꞌi Moꞌa⸥ e kī takoꞌa ena:  «He oromatuꞌa koe  ꞌe he noho mau rō ꞌai koe  he oromatuꞌa ki te hora hopeꞌa,  pa he oho iŋa era o ⸤Merekitereke⸥».
Hora era o Ietū ꞌi te ao nei, ꞌi te ꞌite e ai rō ꞌā i te ꞌAtua te pūai mo haka eꞌa i a ia mai te mate, he pure he ani nō te aŋa hai reꞌo pūai koia ko taŋi; ꞌe ꞌi tōꞌona haꞌatura, he haka roŋo e te ꞌAtua.
A Ietū Kiritō, ka ai atu he Poki o te ꞌAtua, i ꞌamo rō i te ꞌati o te ao nei pa he taŋata; pē ira i aŋi-aŋi ai e paŋahaꞌa rō ꞌā mo te taŋata te meꞌe ena he haꞌatura ki te ꞌAtua.
ꞌE ꞌi te haꞌatura ōꞌona ꞌe ꞌi te aŋa i te meꞌe taꞌatoꞌa kī e te ꞌAtua mo aŋa, i riro ai he kope haka eꞌa i te taŋata mai roto i te ūtuꞌa o te hara ꞌe vaꞌai i te ora ꞌāpī ꞌina he hopeꞌa raꞌa mo te nuꞌu taꞌatoꞌa haꞌatura ki a ia.
ꞌE he kī e te ꞌAtua he oromatuꞌa hopeꞌa o te ra-rahi pa he oho iŋa era o Merekitereke.
Meꞌe rahi nō atu te mātou meꞌe mo kī atu o ruŋa i a Ietū pa he oromatuꞌa ra-rahi o tātou, ꞌe aŋa riꞌa-riꞌa mo haka aŋi-aŋi atu he pūꞌoko hio-hio o kōrua.
A kōrua ko haka moe nō mai era ꞌā i te manaꞌu ꞌi ruŋa i a Ietū. ꞌO ira, te tano mau: e hāpī kōrua i te rua. Ka ai atu pē ira, ko te ai iŋa ꞌana kōrua pa he nuꞌu e hāpī haka ꞌou i te meꞌe taꞌe aŋarahi mo aŋi-aŋi o ruŋa i te ꞌAtua. E tuꞌu rō ꞌana kōrua pa he ŋā poki poreko iho ꞌomo-ꞌomo ū taꞌe ꞌite mo kai i te kai paka-paka.
Te ŋā poki poreko iho, paꞌi, he ū mau nō te meꞌe kai. Pē ira te nuꞌu taꞌe manaꞌu paꞌari mo te meꞌe o te ꞌAtua: te hāpī ꞌata hōhonu o te ꞌAtua o ruŋa i te meꞌe tano ꞌe i te meꞌe taꞌe tano mo aŋa ꞌina he aŋi-aŋi.
ꞌE te nuꞌu paꞌari e tano rō ꞌā mo ŋau-ŋau i te kai paka-paka. Pē ira te nuꞌu manaꞌu paꞌari mo te meꞌe o te ꞌAtua e tano rō ꞌana mo aŋi-aŋi i te hāpī ꞌata hōhonu o te ꞌAtua o ruŋa i te meꞌe tano ꞌe i te meꞌe taꞌe tano mo aŋa ꞌo te ai hai rā meꞌe e haka tere ena i a rāua.
Ka haka topa rā te kōrua manaꞌu ꞌi te rahi o te haŋa o te ꞌAtua Matuꞌa ki a tātou e kī mai ena e ia he ŋā poki tātou ꞌāꞌana, ꞌe he aŋi ꞌā, ꞌāꞌana mau ꞌā a tātou. ꞌO ira te nuꞌu o te ao haka tere hai manaꞌu taŋata e taꞌe māhani ena ki a tātou, he taꞌe māhani o rāua ki te ꞌAtua.
E te taina, he ŋā poki tātou o te ꞌAtua. Ka ai atu ꞌina a tātou kai takeꞌa vave ꞌā pē hē te tātou huru pe muꞌa ka oho ena, a tātou e ꞌite rō ꞌana pē nei ē: ka tuꞌu haka ꞌou mai ena a Ietū Kiritō, te tātou huru pē ia ꞌā ꞌi te meꞌe era he takeꞌa iho mau e tātou i a ia.
ꞌE taꞌatoꞌa nuꞌu tiaki ki te hoki iŋa mai o Ietū Kiritō, e haka tapa rō ꞌana mai roto i te hara, mo riro o rāua pē Ietū Kiritō, he taŋata hara kore.
Kope nō era mo hara, e hape ꞌā ki te haka tere iŋa o te ꞌAtua; te hara, paꞌi, he hape ki te haka tere iŋa o te ꞌAtua.
E ꞌite rō ꞌana e kōrua: a Ietū i oho mai ai ki te ao nei mo haka kore i te hara o te taŋata, ꞌe ko ꞌite takoꞌa ꞌana e kōrua: ꞌina ōꞌona hara.
Te nuꞌu taꞌatoꞌa haka noho nō i a rāua ꞌi muri i a Ietū ꞌina he noho ꞌi roto i te hara. ꞌE te nuꞌu noho ꞌi roto i te hara, kai takeꞌa ꞌe kai māhani ꞌā i a ia.
E te ŋā poki ꞌāꞌaku ē, e uꞌi kōrua ꞌo reo-reo rō atu: te kope aŋa i te meꞌe tī-tika, he taŋata tano ki te mata o te ꞌAtua, pē Ietū.
ꞌE te kope aŋa i te meꞌe taꞌe tano ꞌa Rukifero. Mai te haꞌamata iŋa o te ao, paꞌi, a Rukifero e hara e oho mai ena. ꞌE te Poki o te ꞌAtua i oho mai ai mo te meꞌe mau nei ꞌā: mo haka kore i te meꞌe aŋa e Rukifero.
ꞌIna e tahi poki parautiꞌa o te ꞌAtua noho ꞌi roto i te hara ꞌo te ai ꞌi roto i a ia te manaꞌu o te ꞌAtua; ꞌina he haŋa haka ꞌou mo hara ꞌi te ai ōꞌona o te ꞌAtua.
E ꞌite rō ꞌana ko ai te ŋā poki o te ꞌAtua ꞌe ko ai te ŋā poki ꞌa Rukifero: te kope taꞌe aŋa i te meꞌe tano ꞌe taꞌe haŋa ki tōꞌona taina, taꞌe o te ꞌAtua.
He roŋo nei te roŋo ŋaroꞌa e kōrua mai te hora haka moe era i te kōrua manaꞌu ꞌi ruŋa i a Ietū: e here tātou ki a tātou ꞌā.
ꞌIna ko ai tātou pē ⸤Kāiŋa⸥. A ia ꞌa Rukifero, ꞌe i tiŋaꞌi i haka mate ai i tōꞌona taina. ¿ꞌO te aha i tiŋaꞌi ai i tōꞌona taina? ꞌO te ai te meꞌe aŋa o tōꞌona taina he meꞌe riva-riva ꞌe tāꞌana meꞌe aŋa he meꞌe taꞌe tano.
E te taina, ꞌina kōrua ko huru kē ana maꞌu i te riri mo kōrua e te taŋata o te ao nei.
E ꞌite nei ko eꞌa ꞌana a tātou mai roto i te mate ꞌe ko oꞌo ꞌā ki roto i te ora he here o tātou ki te tātou taina. Te kope taꞌe haŋa ki tōꞌona taina kai eꞌa ꞌana mai te mate.
Te kope maꞌu i te riri mo tōꞌona taina he kope taparahi-taꞌata tiŋaꞌi taŋata, ꞌe a kōrua ko ꞌite ꞌā ꞌina e tahi kope tuꞌu pē rā mo ravaꞌa i te ora ꞌāpī ꞌina he hopeꞌa raꞌa.
A tātou e ꞌite rō ꞌā he aha te meꞌe he haŋa ki te rua ꞌo te ai i vaꞌai rō a Ietū i a ia mo mate mo tātou. Pē ira takoꞌa ꞌā a tātou ana meꞌe mo te tātou taina.
Kope nō era e ai rō ꞌā tōꞌona hauhaꞌa o te ao nei, ꞌe he takeꞌa i tōꞌona taina e ai rō ꞌana tāꞌana meꞌe hape ꞌe ꞌina he hāꞌūꞌū, ¿e ai mau rō ꞌana hō i a ia te haŋa o te ꞌAtua mo te rua?
E te ŋā poki ꞌāꞌaku ē, ꞌina ko ai te tātou haŋa ki te rua hai haha nō; te tātou haŋa e haka takeꞌa hai meꞌe riva-riva aŋa e tātou.
Pē ira ka ꞌite nei: o roto i te parautiꞌa a tātou, ꞌe ꞌina e tahi meꞌe mo haka haꞌamā i a tātou ꞌi muꞌa i te ꞌAtua.
ꞌE mo haka ꞌite mai e te māhatu ko hape ꞌā a tātou, e manaꞌu: te ꞌAtua ꞌata nui-nui ki te tātou māhatu; e ꞌite rō ꞌana, paꞌi, i te meꞌe taꞌatoꞌa.
E te taina, mo taꞌe haka ꞌite mai o te tātou māhatu e hape rō ꞌā a tātou, ꞌina ia he meꞌe mo haꞌamā o tātou ꞌi muꞌa i te ꞌAtua,
ꞌe he vaꞌai mai e ia i te taꞌatoꞌa meꞌe o tātou mo no-noꞌi ꞌo te ai e haꞌatura rō ꞌana a tātou ki tāꞌana roŋo ꞌe e aŋa rō ꞌā i tāꞌana meꞌe haŋa.
ꞌE te roŋo ꞌāꞌana: he haka moe i te tātou manaꞌu ꞌi ruŋa i tāꞌana Poki ko Ietū Kiritō ꞌe he haŋa a tātou ki te rua, pa he meꞌe haka ꞌite mai era e ia.
Te nuꞌu haꞌatura ki tāꞌana roŋo, ꞌi roto i a ia e noho ena, ꞌe a ia ꞌi roto i rā nuꞌu. E ꞌite nei a tātou: ꞌi roto o tātou e noho ena hai ⸤Vārua Maitai⸥ vaꞌai mai era e ia.
E te taina, ꞌina ko rehu te meꞌe topa era ki te tātou tupuna: taꞌatoꞌa o te nuꞌu nei i haka tika rō e te ꞌAtua hai raŋi e tahi, taꞌatoꞌa i haka eꞌa rō ki te rua pāꞌiŋa o te vai era ko Vaikava Mea-mea.
Hai ŋā meꞌe nei i tuꞌu ai pa he meꞌe: ko ⸤papatito⸥ tahi ꞌana a rāua pa he nuꞌu hāpī ꞌa ⸤Mōtē⸥.
ꞌE taꞌatoꞌa i vaꞌai rō e te ꞌAtua hai meꞌe mo kai
ꞌe i haka unu rō hai vai haka eꞌa mai roto i te māꞌea. Te māꞌea nei ko Ietū hokorua i a rāua ꞌi te ara.
ꞌE, ka ai atu pē ira, ꞌina he ꞌAtua kai koa mo te rahi raꞌa o te nuꞌu nei ꞌi te meꞌe era he hara nō te aŋa o rāua. ꞌO ira i mā-mate ai ꞌi te kona ꞌone taꞌe noho taŋata.
Te meꞌe topa era ki a rāua e toꞌo pa he hāpī mo tātou, ꞌo haŋa ki te meꞌe taꞌe tano, pa he haŋa iŋa era o rāua.
ꞌIna ko haꞌamuri kōrua ki te ꞌītoro, pa he meꞌe i aŋa e rāua. E kī rō ꞌana, paꞌi, ꞌi ruŋa i te ⸤Pāpaꞌi Moꞌa⸥: «He noho ananake, he kai ꞌe he unu, ꞌe i oti era he eꞌa ki ruŋa, he haꞌamuri hai ꞌori ki te ꞌītoro».
ꞌIna tātou ko moe i te viꞌe i te taŋata taꞌe he viꞌe ꞌo he kenu hāipo-ipo, pa he meꞌe aŋa e te tētahi o te nuꞌu era. ꞌI te aŋa o rāua i te meꞌe nei i mā-mate ai e piti ꞌahuru mā toru taꞌutini taŋata ꞌi te mahana mau nō e tahi.
ꞌE ꞌina tātou ko haka ꞌatu i te ⸤Kiritō⸥, ꞌina ko uꞌi ꞌātā ki hē tōꞌona roa mo haꞌaoromaꞌi i te tātou hara, pa he meꞌe aŋa e te tētahi o te nuꞌu era. He aŋa i te meꞌe nei i mā-mate ai i ŋau e te kōreha veneno.
ꞌIna takoꞌa ko hēŋuꞌi-ŋuꞌi mo te ꞌAtua, pa he meꞌe aŋa e te tētahi o te nuꞌu era. He aŋa o te nuꞌu era i te meꞌe era i tiŋaꞌi ai e te merahi o te mate.
Te meꞌe taꞌatoꞌa topa era ki te tupuna e toꞌo pa he hāpī mo tātou. ꞌE te ŋā meꞌe nei ko pāpaꞌi ꞌana ꞌi ruŋa i te Pāpaꞌi Moꞌa mo ꞌite o te nuꞌu noho o te hora nei hāhine ki te paꞌo iŋa o te ao: te ꞌAtua e haka ūtuꞌa rō i te nuꞌu aŋa i te meꞌe tuꞌu pē nei.
ꞌO ira, te kope manaꞌu e haka moe riva-riva rō ꞌana a ia i te manaꞌu ꞌi ruŋa i a Ietū e uꞌi ꞌo hara.
E manaꞌu tātou: te meꞌe haka ꞌatu i a tātou mo hara ko te meꞌe ena ꞌā e haka ꞌatu ena i te taꞌatoꞌa nō taŋata mo hara. ꞌIna ko rehu ꞌi te hora o te haka ꞌatu: te ꞌAtua ꞌina e ko taꞌe haka tano i tāꞌana meꞌe kī. Ko kī ꞌana, paꞌi: ꞌina e ia e ko haꞌatiꞌa mo haka ꞌatu mai i a tātou hai meꞌe e ko ravaꞌa e tātou mo haꞌaoromaꞌi, ꞌe, takoꞌa, e vaꞌai rō mai e ia i te rāveꞌa mo eꞌa o tātou ꞌina kai hara mai rā meꞌe era mo haka ꞌatu mai.
ꞌO ira, e tōꞌoku taina haŋa rahi ē, e uꞌi kōrua ꞌo haꞌamuri ki te ꞌītoro.
A kōrua he nuꞌu ꞌite mo haka topa riva-riva i te manaꞌu; mo kōrua mau ꞌā e uꞌi hoki e tano rō ꞌā ꞌo e taꞌe tano rō ꞌā tāꞌaku vānaŋa pāpaꞌi atu ena.
Hora ena o tātou o te nuꞌu ⸤haka moe i te manaꞌu⸥ ꞌi ruŋa i a Ietū e piri ena mo haka manaꞌu o ruŋa i tōꞌona mate, e ai rō ꞌana te tātou meꞌe unu, ꞌe mo rā meꞌe e māuru-uru nei tātou ki te ꞌAtua. He tāpaꞌo ko maꞌitaki ꞌana tātou ꞌi te toto o te Kiritō. ꞌE te haraoa mo-more kai e tātou he tāpaꞌo pē nei ē: mo tātou takoꞌa te meꞌe riva-riva ravaꞌa hai mate era o te Kiritō.
Mai te haraoa mau nō e tahi e kai ena tātou taꞌatoꞌa, he tāpaꞌo pē nei ē: a tātou, te nuꞌu taꞌatoꞌa ꞌa Ietū, he hakari mau nō e tahi.
Te itaraera kai i te ꞌanimare tūtia ki te ꞌAtua, e haꞌamuri ꞌana ki te ꞌAtua.
Mo ai pē ira, ¿ko tū meꞌe ꞌana hō mo te nuꞌu kai i te kai tūtia ki te ꞌītoro? ꞌIna. Te ꞌītoro, paꞌi, ꞌe te kai tūtia ki a ia ꞌina e tahi ōꞌona hauhaꞌa.
Te ꞌati nō, hora ena e tūtia ena ki te ꞌītoro, e tūtia ꞌana ki te tātane, taꞌe ki te ꞌAtua, ꞌe ꞌina a au kai haŋa mo ai e tahi meꞌe o kōrua o te tātane.
E ko tano, paꞌi, a au mo unu ꞌe mo kai i te meꞌe haka manaꞌu i te mate o te tātou Pūꞌoko Haka Tere ko Ietū Kiritō ꞌe, ꞌi ruŋa ꞌā, mo unu ꞌe mo kai i te meꞌe tūtia ki te tātane.
¿E haŋa ꞌana hō tātou mo haka mākota i te tātou Pūꞌoko Haka Tere? ꞌIna ko rehu: i hau rō atu a ia i te pūai ki a tātou.
He parautiꞌa te vānaŋa ena e kī ena: «ꞌIna he meꞌe taꞌe haꞌatiꞌa i te taŋata mo aŋa i tāꞌana meꞌe haŋa». Ka ai atu pē ira, taꞌe taꞌatoꞌa meꞌe he meꞌe riva-riva mo te taŋata, ꞌe taꞌe taꞌatoꞌa meꞌe he meꞌe haka hio-hio i te manaꞌu ꞌi ruŋa i a Ietū.
ꞌIna koe ko manaꞌu ki te meꞌe mo te riva-riva mau nō ōꞌou; e manaꞌu ki te meꞌe mo te riva-riva o te tētahi.
E kai kōrua i te meꞌe taꞌatoꞌa nō hoꞌo o roto i te hare hoꞌo kiko ꞌina ko ꞌui hoki ko tūtia ꞌā ꞌo ꞌina kai tūtia ki te ꞌītoro,
ꞌi te meꞌe era te henua ꞌe te meꞌe taꞌatoꞌa o ruŋa o te ꞌAtua.
Mo kī atu o te kope e tahi taꞌe haka moe i te manaꞌu ꞌi ruŋa i a Ietū mo oho ōꞌou ki tōꞌona hare mo kai ꞌe he oho koe, e kai i te meꞌe nō era ka vaꞌai atu era, ꞌina ko ꞌui hoki he kai tūtia ki te ꞌītoro ꞌo he kai taꞌe tūtia.
ꞌE, mo kī atu e te kope e tahi o ira: «Te kiko nei ko tūtia ꞌā ki te ꞌītoro», mo te riva-riva o te kope era, ꞌina koe ko kai, koiꞌite mōꞌona ꞌe mo te tētahi nuꞌu o ira te kai i rā kiko he hara.
E kī atu ena a au i te meꞌe nei taꞌe o ruŋa i te manaꞌu o kōrua kī atu he aha te meꞌe tano ꞌo taꞌe tano mo aŋa, o ruŋa i te manaꞌu o tētahi a au e kī atu ena.  E kī rō pēaha te kope e tahi: «¿He aha a au ana taꞌe aŋa i te meꞌe e haꞌatiꞌa rō ꞌana mo aŋa ꞌo te ai nō mo te rua he hara, ꞌi te taꞌe aŋi-aŋi riva-riva i te meꞌe o te ꞌAtua?».
ꞌE e kī takoꞌa rō pēaha: «Mo māuru-uru a au i te kai ki te ꞌAtua, ¿he aha ia te nuꞌu ana tuhi mai i tōꞌoku hape ꞌo te kai ōꞌoku i te meꞌe ko māuru-uru era ꞌā e au ki te ꞌAtua?».
E te taina, te tano mau: te meꞌe taꞌatoꞌa ena o kōrua mo aŋa, ꞌātā mo kai ꞌe mo unu, e aŋa tahi mo koa o te ꞌAtua ꞌe mo ꞌata moꞌa o te taŋata i a ia.
ꞌIna kōrua ko aŋa i te meꞌe mo haka riri i te rua, ka ai he ⸤hūrio⸥, he taꞌe hūrio ꞌo he nuꞌu haka moe i te manaꞌu ꞌi ruŋa i a Ietū.
E meꞌe kōrua pē au. Te meꞌe aŋa, paꞌi, ꞌāꞌaku he uꞌi i te rāveꞌa mo haka koa i te taꞌatoꞌa. ꞌIna a au he uꞌi i te meꞌe mo tōꞌoku riva-riva nō, mo te riva-riva takoꞌa o te rua a au e uꞌi nei, mo eꞌa o rāua mai roto i te ūtuꞌa o te hara ꞌe mo ravaꞌa i te ora ꞌāpī ꞌina he hopeꞌa raꞌa vaꞌai e te ꞌAtua.
Taꞌe te mātou vānaŋa nei e haka paka atu ꞌana i a mātou. Taꞌe, paꞌi, mo mātou e vaꞌai atu i te parau vānaŋa riva-riva o ruŋa i a mātou, pe he tētahi atu nuꞌu, ꞌo mo ani atu ki a kōrua mo pāpaꞌi mai i te parau pē ira o ruŋa i a mātou mo ꞌite e te nuꞌu pē nei ē: te meꞌe aŋa e mātou he meꞌe tī-tika.
Ko kōrua, paꞌi, te mātou parau haka ꞌite ko ai a mātou pāpaꞌi ꞌi roto i te māhatu, te auraꞌa: hai uꞌi i te kōrua noho iŋa tano, e ꞌite ena e te taŋata taꞌatoꞌa: te meꞌe aŋa e mātou meꞌe riva-riva.
A kōrua he parau pāpaꞌi e te ⸤Kiritō⸥ hai mātou, parau taꞌe hai ꞌārahu i pāpaꞌi ai, hai ⸤Vārua Maitai⸥ o te ꞌAtua, ꞌe taꞌe ꞌi ruŋa i te māꞌea pa he roŋo pāpaꞌi e ⸤Mōtē⸥; i pāpaꞌi ai ꞌi roto i te māhatu o te taŋata.
E tano nei mo kī pē ira he ꞌite o mātou: o te ꞌAtua te hāꞌūꞌū mai hai Ietū Kiritō.
E ko tano mātou mo kī: hai mārama-rama mau ꞌā o mātou e aŋa nei; ko ꞌite riva-riva ꞌana, paꞌi, e mātou: o te ꞌAtua te vaꞌai mai i te mārama-rama mo aŋa i nei aŋa.
Hai hāꞌūꞌū mau nō ōꞌona e tano nei mātou mo haka ꞌite o ruŋa i te haka tere iŋa ꞌāpī ōꞌona ananake ko te taŋata, ꞌe te oho iŋa nei taꞌe hai haꞌatura ki te ⸤haka tere iŋa ꞌa Mōtē⸥ ana tano ki tōꞌona mata, hai ai o te Vārua Maitai ꞌi roto i te māhatu. Te meꞌe mo ravaꞌa hai haꞌatura ki te haka tere iŋa ꞌa Mōtē he mate, ꞌe te meꞌe vaꞌai e te Vārua Maitai he ora ꞌāpī ꞌina he hopeꞌa raꞌa.
Hai pūai nui-nui te ꞌAtua i haka ꞌite mai ai i te haka tere iŋa tuai ōꞌona ananake ko tātou ko te taŋata i pāpaꞌi ꞌi ruŋa i te māꞌea pararaha. Te auraꞌa: hora turu mai era o Mōtē mai ruŋa i te maꞌuŋa e maꞌu rō ꞌana i nei māꞌea, e ꞌana-ꞌana rō ꞌā tōꞌona ꞌāriŋa ꞌi te pūai o te ꞌAtua ki te roa ꞌina he itaraera he tano mo uꞌi a ruŋa, ka ai atu ꞌai e ŋaro e oho era te pūai o rā ꞌana-ꞌana. Mo ai ia hai pūai nui-nui pē ira i haka ꞌite mai ai e te ꞌAtua i rā haka tere iŋa tuai era ōꞌona, he meꞌe mo maꞌu i a tātou ki te mate,
¿e ko ai hō hai pūai ꞌata hau rō atu ꞌi te nui-nui te haka ꞌite iŋa mai o te haka tere iŋa ꞌāpī ōꞌona ananake ko tātou ko te taŋata vaꞌai mai i te Vārua Maitai?
Mo ai he meꞌe pūai ꞌe nui-nui te haka tere iŋa tuai o te ꞌAtua ananake ko te taŋata maꞌu mai i te ūtuꞌa, ¿e ko ai hō te ⸤haka tere iŋa ꞌāpī o te ꞌAtua ananake ko te taŋata⸥ haka tano i te taŋata ki te mata o te ꞌAtua he meꞌe ꞌata hau rō atu ꞌi te pūai ꞌe ꞌi te nui-nui?
Hora nei ꞌina e tahi pūai ꞌe nui-nui toe o te meꞌe raꞌe era; ko mono ꞌana hai haka tere iŋa ꞌāpī ꞌata nui-nui ꞌe ꞌata pūai ki rā meꞌe.
Mo ai ia he meꞌe pūai ꞌe nui-nui te haka tere iŋa raꞌe era, haka tere iŋa era mo ŋaro, ꞌata hau rō atu ia te pūai ꞌe te nui-nui o te haka tere iŋa ꞌāpī nei, he meꞌe e ko ŋaro ki te hora hopeꞌa.
ꞌE, ꞌo te ꞌite o mātou e ko ŋaro te haka tere iŋa ꞌāpī nei, ꞌina e tahi mātou meꞌe naꞌa e haka ꞌite e oho nei o ruŋa.
A mātou taꞌe pē Mōtē, puru i tōꞌona ꞌāriŋa hai kahu ꞌo takeꞌa e te itaraera te ŋaro iŋa o te ꞌana-ꞌana mai ruŋa.
ꞌE te itaraera, ꞌātā ki te hora nei, ꞌina he haŋa mo aŋi-aŋi pē nei ē: te haka tere iŋa tuai o te ꞌAtua ananake ko te taŋata he meꞌe mo ŋaro. E taiꞌo ena i rā haka tere iŋa, e tuꞌu rō ꞌā pa he meꞌe ena ē: e ai rō ꞌā te meꞌe puru i te rāua manaꞌu ꞌo aŋi-aŋi i te parautiꞌa. ꞌE te meꞌe mau nō mo kume i te meꞌe puru i te rāua manaꞌu ꞌo aŋi-aŋi he ⸤haka moe i te manaꞌu⸥ ꞌi ruŋa i a Ietū.
ꞌĀtā ki ꞌaŋarīnā, e taiꞌo ena i te puka pāpaꞌi e Mōtē, e ai rō ꞌā te meꞌe puru i te rāua manaꞌu ꞌo aŋi-aŋi.
Ka ai atu pē ira, ꞌi te hora haka moe o te kope e tahi i tōꞌona manaꞌu ꞌi ruŋa i te tātou Pūꞌoko Haka Tere ko Ietū Kiritō, he kume e te ꞌAtua i te meꞌe puru i tōꞌona manaꞌu.
Te tātou Pūꞌoko Haka Tere e haka tika ena i te tātou māhatu hai Vārua Maitai. ꞌE te kope haka tika e te Vārua Maitai ko eꞌa ꞌā mai te pūai o te hara ꞌe ko eꞌa takoꞌa ꞌā mai te manaꞌu pē nei ē: hai haꞌatura ki te haka tere iŋa ꞌa Mōtē he tano ki te mata o te ꞌAtua.
Hora nei a tātou taꞌatoꞌa, te nuꞌu haka moe i te manaꞌu ꞌi ruŋa i a Ietū, kume o te meꞌe puru o te ꞌāriŋa, e haka takeꞌa ena i te pūai ꞌe i te nui-nui o te tātou Pūꞌoko Haka Tere, pa he ꞌata ꞌi roto i te hiꞌo, ꞌe a ia hai Vārua Maitai e aŋa e oho ena ꞌi roto i te tātou māhatu mo haka riro mo oho i te tātou huru pa he huru riva mau ꞌā ōꞌona.
A au, a Pauro, ⸤ꞌāpōtoro⸥ ꞌa Ietū Kiritō, uŋa e te ꞌAtua mo haka ꞌite ki te taŋata o ruŋa o te ora ꞌāpī hōrea mai e ia ravaꞌa hai Ietū Kiritō mau nō
he ꞌaroha atu hai haŋa ki a koe, e Timoteo ē. A koe pa he poki parautiꞌa mau ꞌā ꞌāꞌaku. Ka ai ꞌi ruŋa i a koe te riva rahi, te haka ꞌaroha ꞌe te haumārū o te ꞌAtua Matuꞌa, ꞌe o Ietū Kiritō, he Pūꞌoko Haka Tere o tātou.
E Timoteo, hai māhatu maꞌitaki a au e aŋa nei ki te ꞌAtua, pa he meꞌe aŋa e tōꞌoku tupuna. ꞌE ꞌi tōꞌoku pure iŋa ꞌi te pō ꞌe ꞌi te ꞌōtea, e māuru-uru nei a au mōꞌou.
E haŋu, e manaꞌu rō ꞌana a au ꞌi ruŋa i tuꞌu matavai taŋi era mōꞌoku; ꞌo ira a au e haŋa nei mo takeꞌa mai i a koe. ¡Ko te koa ꞌō i a au mo ai pē ira!
E manaꞌu takoꞌa rō ꞌana a au i tuꞌu haka moe iŋa parautiꞌa i te manaꞌu ꞌi ruŋa i a Ietū, he meꞌe ai ꞌi tuꞌu māmārūꞌau era ko Rōira ꞌe ꞌi tuꞌu matuꞌa vahine era ko Eunite. ꞌE ko ꞌite riva-riva ꞌana e au nā i a koe takoꞌa.
ꞌĪ au he kī atu: pa he niꞌo iŋa i te ahi, ana haka pūai ana oho koe i te meꞌe vaꞌai atu era e te ꞌAtua ꞌi te hora haka topa atu era ōꞌoku i te rima a ruŋa i tuꞌu pūꞌoko.
Te ⸤Vārua Maitai⸥ vaꞌai mai era e te ꞌAtua taꞌe he Vārua haka ꞌaka-ꞌaka i te manaꞌu; he Vārua pūai, haka haŋu, haka poreko i te haŋa ki te rua, ꞌe haka ꞌite i te haka topa riva-riva i te manaꞌu.
ꞌIna koe ko riꞌa-riꞌa mo vānaŋa o ruŋa i te tātou Pūꞌoko Haka Tere ko Ietū Kiritō, ꞌe ꞌina koe ko haꞌamā ꞌo tōꞌoku puru ꞌi roto i te hare maꞌuꞌaurī. Hai pūai o te ꞌAtua, mai ki haꞌaoromaꞌi ki oho i te ꞌati mo topa mai ꞌo te haka ꞌite i te roŋo riva-riva o ruŋa i a Ietū.
Te ꞌAtua ko haka eꞌa ꞌā i a tātou mai roto i te ūtuꞌa o te hara mo riro o tātou he nuꞌu ꞌāꞌana. I aŋa ai pē ira, taꞌe he huru riva o tātou, he haŋa mau ꞌā ōꞌona, ꞌe mai te hora era ꞌā kai aŋa ꞌana i te ao i haŋa rō ai mo haka takeꞌa mai i tōꞌona riva rahi hai Ietū Kiritō.
ꞌE, ko haka takeꞌa mai ꞌā e te ꞌAtua hai tuꞌu mai era o Ietū Kiritō, kope haka eꞌa i a tātou mai roto i te ūtuꞌa o te hara. Ko haka kore ꞌā, paꞌi, e Ietū i te pūai o te mate, ꞌe ko haka ꞌite ꞌā ki te nuꞌu: mo haka noho o rāua i te manaꞌu ꞌi ruŋa i te ⸤roŋo riva-riva o te ꞌAtua⸥ he ravaꞌa i te ora ꞌāpī ꞌina he hopeꞌa raꞌa.
Te ꞌAtua ko kī mai ꞌana mo haka ꞌite ōꞌoku i te roŋo nei, ꞌe ko uŋa ꞌana i a au pa he ꞌāpōtoro ꞌe pa he maꞌori.
ꞌO ira te ꞌati e topa mai nei ki a au. Ka ai atu pē ira, ꞌina a au he riꞌa-riꞌa. Ko ꞌite ꞌana, paꞌi, e au ꞌi ruŋa i a ai a au e haka noho nei i tōꞌoku manaꞌu, ꞌe ko aŋi-aŋi riva-riva ꞌana e au e ai rō ꞌana tōꞌona pūai mo hāpaꞌo ꞌe mo hāꞌūꞌū mai i te aŋa vaꞌai mai e ia ꞌātā ki te mahana o tōꞌona hoki iŋa mai.
Ana hāpī koe, e uꞌi e haka tano ki te hāpī iŋa parautiꞌa haka ꞌite atu era e au koia ko te haka moe ko te oho i te manaꞌu ꞌi ruŋa i a Ietū, ꞌe ko te haŋa ko te oho ki te rua ꞌo te ai ōꞌou ꞌa Ietū Kiritō.
E Timoteo, hai hāꞌūꞌū o te Vārua Maitai noho ꞌi roto i a tātou, ka hāpaꞌo i te hāpī parautiꞌa vaꞌai atu era mo haka ꞌite ki te nuꞌu.
Ko ꞌite ꞌana koe: te nuꞌu taꞌatoꞌa o ꞌĀtia ko hoa ꞌana i a au, ꞌe ꞌi roto i rā nuꞌu a Fīkero ꞌe a ꞌEremōhene.
ꞌE mo ꞌOnetiforo ꞌe mo te nuꞌu taꞌatoꞌa o tōꞌona hare, ka ai ꞌi ruŋa i a rāua te riva rahi o te ꞌAtua. I rahi rō, paꞌi, te mahana i haka haŋu ai i tōꞌoku manaꞌu, ꞌe ꞌina kai haꞌamā ꞌo tōꞌoku puru ꞌi roto i te hare maꞌuꞌaurī.
I tuꞌu mai era a ꞌOnetiforo ki Roma, te meꞌe raꞌe i aŋa he kimi i a au ka ravaꞌa rō.
ꞌO ira a au e pure nei mo haka ꞌaroha o te ꞌAtua i a ia ꞌi te mahana o te ture hopeꞌa. Ko ꞌite riva-riva ꞌana, hoꞌi, koe, e Timoteo ē, pē hē a ia i hāꞌūꞌū mai ai ꞌi Ēfeto.
E ono mahana toe mo te ⸤Pakate⸥, he oho a Ietū ki Vētānia, he kona noho o Rātaro, he kope haka ora e ia.
ꞌI ira i aŋa ai e tahi kai nui-nui mā Ietū. A Maratuka e tuhaꞌa ꞌā i te kai, ꞌe a Rātaro ꞌi ruŋa i te ꞌamuramaꞌa e kai ꞌā ananake ko kuā Ietū.
He maꞌu ia e ⸤Māria⸥ e tahi ꞌapa o te manoꞌi he nardo , manoꞌi hopeꞌa o te karo, he huri a ruŋa i te vaꞌe o Ietū ꞌe ꞌai ka haroꞌi hai rauꞌoho ōꞌona. He puneki rō atu ꞌai te ꞌeo o tū hare era.
He kī ia e Hura Ikariote, he kope māꞌana e hoꞌo i a Ietū:
—¿He aha te manoꞌi i taꞌe hoꞌo ai mo hāꞌūꞌū ki te veve? Te moni, paꞌi, o te manoꞌi era, ꞌāhani i hoꞌo, ko te tara ena mo ꞌauhau e toru hānere mahana aŋa.
I kī ai i te meꞌe nei e Hura taꞌe ꞌo te haka ꞌaroha ꞌi te veve, he toke-toke. ꞌĀꞌana, paꞌi, te hāpaꞌo i te rāua pūtē moni, ꞌe he toke nō te aŋa.
He kī e Ietū:  —¡Ka haka rē koe i a Māria! E hāpaꞌo era i te manoꞌi ena mo paru i tōꞌoku hakari ꞌi te mahana o tōꞌoku mate.
Te nuꞌu veve e ko ŋaro mai muri i a kōrua ki te hora hopeꞌa; ꞌe, a au e ko noho e ko oho nō atu ꞌi muri i a kōrua.
Meꞌe rahi nō atu nuꞌu i ꞌite: ꞌi Vētānia a Ietū, ꞌe he eꞌa he oho ki ira, taꞌe nō ki a Ietū uꞌi, ki a Rātaro takoꞌa, kope haka ora era e Ietū mai te mate.
He haꞌaꞌau ia e te nuꞌu ⸤oromatuꞌa ra-rahi⸥ mo tiŋaꞌi mo haka mate takoꞌa i a Rātaro
ꞌo te ai meꞌe rahi nuꞌu ꞌina he haka roŋo haka ꞌou ki a rāua, ꞌe ko haka moe ꞌā i te rāua manaꞌu ꞌi ruŋa i a Ietū hai tū meꞌe topa era ki a Rātaro.
Meꞌe rahi taŋata i oho ki Hērutarema ki te ⸤ŋoŋoro he Pakate⸥ ꞌe, ꞌi te rua mahana, i ꞌite ai he tuꞌu a Ietū.
He ha-hati ia i te raupā niu ꞌe he eꞌa he oho ki a Ietū mo hokorua mo oho mai koia ko ꞌeha e ohu era:  «¡⸤Osana⸥!»  «¡Taŋata haꞌamaitai e te ꞌAtua  te taŋata oho mai nei hai ꞌīŋoa ōꞌona,  he ꞌAriki o Itaraera!».
He ravaꞌa e Ietū e tahi muni ꞌe he eke ki ruŋa, pa he meꞌe kī ꞌi ruŋa i te ⸤Pāpaꞌi Moꞌa⸥:
«ꞌIna ko riꞌa-riꞌa, e te nuꞌu o ⸤Tione⸥ ē.  Ka uꞌi, nā ka pū rō mai te kōrua ꞌAriki  e eke rō ꞌana ꞌi ruŋa i te muni».
ꞌI rā hora, ꞌina kai aŋi-aŋi e tāꞌana nuꞌu hāpī i te auraꞌa o rā ŋā meꞌe. Ki ora haka ꞌou a Ietū mai te mate, ꞌe ki hoki ki te raŋi, i haka topa iho ai te manaꞌu: te meꞌe taꞌatoꞌa topa era ki a Ietū he meꞌe ko hāꞌaki era ꞌā ꞌi ruŋa i te Pāpaꞌi Moꞌa.
Te nuꞌu o muri i a Ietū ꞌi te hora haka ora i a Rātaro, te aŋa he ꞌaꞌamu nō i tū meꞌe takeꞌa era e rāua.
ꞌO ira te taŋata i eꞌa ai ki a Ietū, he ꞌite o ruŋa i rā mana aŋa era e ia.
He kī e te ⸤fariseo⸥ ki a rāua ꞌana: «Ko ꞌati ꞌana a tātou. ꞌIna he meꞌe toe o tātou mo aŋa ꞌo oho tahi te taŋata ꞌi muri i a ia».
ꞌI roto o te nuꞌu oho ki Hērutarema mo haꞌamuri ki te ꞌAtua ꞌi te Pakate te nuꞌu kirieko.
He haka hāhine rā nuꞌu ki a Feripe, he kope o Vetetaira, kona o Karirea, he ani: «Ē, e haŋa rō ꞌana a mātou mo māhani ki a Ietū».
He oho a Feripe he kī ki a Antarea, ꞌe ararua i oho i kī ai ki a Ietū.
He kī ia e Ietū:  «Ko tano ꞌā te hora mo haka takeꞌa i te pūai ꞌe i te nui-nui o te ⸤Poki o te taŋata⸥.
ꞌĪ a au he kī atu: te karu tariko mo taꞌe tanu ꞌi roto i te ꞌōꞌone, ꞌina e ko tupu, he topa he karu mau nō e tahi. ꞌE mo tanu ꞌi roto i te ꞌōꞌone, he tupu, ꞌe he rahi mai te kai.⁠
»Te kope haŋa mo aŋa i tāꞌana meꞌe nō era i haŋa taꞌe tapa i te ꞌAtua e ko ravaꞌa i te ora ꞌāpī ꞌina he hopeꞌa raꞌa, ꞌe te kope haka rē i tāꞌana meꞌe haŋa mo haꞌatura ki te ꞌAtua he ravaꞌa.
Te kope haŋa mo aŋa mai ki a au ka oho mai ꞌi muri i a au. ꞌE ꞌi te kona era ꞌi ira a au, ꞌi ira takoꞌa a ia. Te kope aŋa mai ki a au he haka nui-nui e tōꞌoku Matuꞌa.
»¡Ko ŋaroꞌa mai ꞌana ꞌō e au i te māui-ui hopeꞌa o te nui-nui ꞌi roto i tōꞌoku māhatu! ¿Pē hē ia a au ana kī: “E Koro, ka haka kore atu koe i te ꞌati ena ꞌo topa mai ki ruŋa i a au”? E ko tano a au mo kī pē ira. I oho mai ai, paꞌi, a au mo te meꞌe mau nei ꞌā.
Te meꞌe mau ꞌāꞌaku mo kī: “E Koro, ka haka takeꞌa tuꞌu pūai ki te taŋata ki haꞌamuri atu ai ki a koe”».  He ŋaroꞌa ia i te reꞌo e tahi mai te raŋi e kī ꞌana: «Ko haka takeꞌa era ꞌana e au, ꞌe ꞌī a au he haka takeꞌa haka ꞌou».
Te nuꞌu ŋaroꞌa ꞌi rā meꞌe he kī he pātiri. ꞌE o te tētahi te kī: «He merahi e vānaŋa ꞌā ki a ia».
He kī e Ietū:  «Taꞌe ki a au te reꞌo era; e haka ŋaroꞌa atu ꞌā ki a kōrua.
He hora era nei mo kī i te ūtuꞌa mo te taŋata taꞌatoꞌa o te ao ꞌe mo rē o te ꞌAtua ki te kope ꞌāꞌana te haka tere i te ao nei ko Rukifero.
Ka veo ena i a au ꞌi ruŋa i te tātaurō, he uto tahi mai e au i te taŋata taꞌatoꞌa».
Hai meꞌe nei i haka aŋi-aŋi ai e Ietū pē hē a ia ka mate era.
He kī e te taŋata:  —E hāꞌaki ena ꞌi ruŋa i te Pāpaꞌi Moꞌa: te ⸤Kiritō⸥ e ko mate ki te hora hopeꞌa. ¿Pē hē ia a koe e kī mai ena e veo rō i te Poki o te taŋata ꞌi ruŋa i te tātaurō? ¿Ko ai ia nā Poki ena o te taŋata?
He kī e Ietū:  —Mahana taꞌe rahi te mahana toe ka noho atu ena ꞌi roto i a kōrua te mōrī haka māꞌeha i te kōrua manaꞌu. ꞌO ira, ka hāꞌere ꞌi roto i te māꞌeha mai ai atu ꞌana te mōrī, ꞌo ravaꞌa a kōrua e te pōhāhā. Te kope haꞌere, paꞌi, a roto i te pōhāhā, ꞌina he takeꞌa a hē a ia e oho ena.
Ka haka moe kōrua i te manaꞌu ꞌi ruŋa i te mōrī nei mai taꞌe ŋaro, ki ai ai a kōrua o nei mōrī.  I oti era a Ietū i te kī i te ŋā meꞌe nei, he oho he haka ŋaro ꞌo takeꞌa e rā nuꞌu.
A Ietū i aŋa rō i te mana hopeꞌa o te nui-nui ꞌi muꞌa i te taŋata ꞌe, ka ai atu pē ira, meꞌe rahi nō atu nuꞌu ꞌina he haka moe i te rāua manaꞌu ꞌi ruŋa i a ia.
Hai meꞌe nei i tano ai te meꞌe pāpaꞌi e te perofeta era ko ꞌItaia pē nei ē:  «E te ꞌAtua, ¿e ai rō ꞌana hō te nuꞌu haka roŋo ꞌe haꞌatura ki te tāua roŋo?  ¿E ai rō ꞌana hō te nuꞌu haŋa mo aŋi-aŋi:  he pūai ōꞌou te meꞌe takeꞌa ena e rāua?».
ꞌI te taꞌe haka moe i te rāua manaꞌu ꞌi ruŋa i a Ietū i tano takoꞌa ai te meꞌe pāpaꞌi era e ꞌItaia pē nei ē:
«Te nuꞌu hārui i te ꞌAtua hai tuaꞌivi  ko haka keva ꞌā e ia i te mata ꞌo takeꞌa,  ꞌe ko haka mira-mira ꞌana i te manaꞌu ꞌo aŋi-aŋi;  ꞌo huri mai te rāua manaꞌu a ruŋa i a au  ꞌe ꞌo haka ora e au».
I kī ai a ꞌItaia i te vānaŋa nei ꞌi te meꞌe era ko haka takeꞌa era ꞌā e te ꞌAtua ki a ia ꞌi muꞌa ꞌā i te pūai o Ietū; ꞌo ira i vānaŋa ai o ruŋa.
Ka ai atu pē ira, meꞌe rahi hūrio ra-rahi i ⸤haka moe i te manaꞌu⸥ ꞌi ruŋa i a Ietū, ꞌātā te tētahi nuꞌu hopeꞌa o te ra-rahi. Te meꞌe nō, ꞌina he haka ꞌite ꞌi muꞌa o te taŋata he riꞌa-riꞌa ꞌi te fariseo, ꞌo haka eꞌa mau rō ꞌāvai i a rāua mai roto i te ⸤hare pure hūrio⸥.
I hau rō atu, paꞌi, te haŋa mo vānaŋa riva-riva o te taŋata o ruŋa i a rāua ki te ai o te manaꞌu riva-riva o te ꞌAtua mo rāua.
He kī pūai e Ietū:  «Te kope haka moe mai i tōꞌona manaꞌu e haka moe takoꞌa ꞌana i te manaꞌu ꞌi ruŋa i te Kope uŋa mai i a au.
ꞌE te kope takeꞌa i a au te meꞌe takeꞌa he kope uŋa mai i a au.
I oho mai ai a au ki te ao nei pa he mōrī haka māꞌeha i te manaꞌu o te taŋata ꞌo noho te nuꞌu haka moe i te manaꞌu ꞌi ruŋa i a au ꞌi roto i te pōhāhā.
»Te kope ŋaroꞌa i tāꞌaku vānaŋa ꞌe ꞌina he haꞌatura, taꞌe māꞌaku e haka ūtuꞌa. Taꞌe, paꞌi, a au i oho mai ai mo haka ūtuꞌa i te taŋata o te ao; i oho mai ai mo haka eꞌa mai roto i te ūtuꞌa o te hara ꞌe mo vaꞌai i te ora ꞌāpī ꞌina he hopeꞌa raꞌa.
Te kope taꞌe haŋa mai ꞌe taꞌe haꞌatura ki tāꞌaku vānaŋa ko ai era ꞌana te meꞌe mo haka ūtuꞌa i a ia: he vānaŋa kī era e au. Hai rā vānaŋa ka haka ūtuꞌa ena ꞌi te mahana o te ture hopeꞌa.
»E vānaŋa atu era, paꞌi, a au taꞌe hai manaꞌu ōꞌoku ꞌā; o te Matuꞌa uŋa mai i a au i kī mai i tāꞌaku meꞌe mo haka ꞌite ꞌe mo hāpī.
ꞌE ko ꞌite ꞌana e au: o tāꞌana roŋo te vaꞌai i te ora ꞌāpī ꞌina he hopeꞌa raꞌa. ꞌO ira, tāꞌaku meꞌe kī atu he meꞌe kī mau mai era ꞌā e tōꞌoku Matuꞌa mo haka ꞌite atu».
I oti era tū ture era, he toꞌo e Pauro a te tapa i te nuꞌu ⸤haka moe i te manaꞌu⸥ ꞌi ruŋa i a Ietū ꞌe he hatu mo haka pūai mo oho nō i te manaꞌu. He ꞌaroha ia ki rā nuꞌu ꞌe he eꞌa he oho ki Mātērōnia.
ꞌI te kona taꞌatoꞌa tuꞌu ōꞌona e haka haŋu e oho era i te taina hai vānaŋa ꞌāꞌana. He tuꞌu ia ꞌi tōꞌona ara ki Keretia,
ꞌe ꞌi ira i noho ai e toru ꞌāvaꞌe.  E oho ꞌā ia a Pauro mo eke ki ruŋa i te pahī mo oho ki Tīria i ꞌite ai e haŋa rō ꞌā te tētahi nuꞌu ⸤hūrio⸥ ra-rahi mo aŋa i te meꞌe rake-rake ki a ia. ꞌO ira i manaꞌu ai mo oho a ruŋa i te henua ꞌā, ꞌe a Mātērōnia i vari ai.
ꞌI muri i a Pauro i oho takoꞌa ai a Topatere o Vērea, poki ꞌa Piro; a Aritarako ꞌe a Sekuntano o Tētārōnika, a Kāio o Reve, a Timoteo, a Tīkiko ꞌe a Toropimo o ꞌĀtia.
I tuꞌu era ki Fīripo, he ŋā taina nei i oho raꞌe a ruŋa i te pahī ki Toroare, ꞌe ꞌi ira i tiaki mai ai.
A māua, ki oti te ⸤ŋoŋoro kai i te haraoa ꞌina he revaura⸥, i oho iho ai mai Fīripo ꞌi ruŋa i te pahī ꞌe, ꞌi te rima mahana, i piri tahi ai a mātou ꞌi Toroare. ꞌI ira i noho ai a mātou e hitu mahana.
ꞌI te mahana raꞌe o te tāpati, he mahana tāpati, he taka-taka a mātou mo kai i te haraoa, he meꞌe mo manaꞌu ki te mate iŋa o Ietū, ꞌe ko Pauro i noho i vānaŋa ki te nuꞌu haka moe i te manaꞌu ꞌi ruŋa i a Ietū. ꞌI te ai he oho ꞌi te rua mahana, he ꞌata haka roa-roa i tāꞌana vānaŋa ꞌātā ki te ꞌahuru mā piti o te pō.
I taka-taka ai a mātou ꞌi roto ꞌi te piha e tahi o ruŋa e māꞌeha rō ꞌā ꞌi te rahi o te hakariꞌi.
E tahi poki tane ꞌāpī te ꞌīŋoa ko Eutiko e noho rō ꞌana ꞌi te titi o te ventana. ꞌI te roa o tū vānaŋa era ꞌa Pauro, he paŋahaꞌa ꞌi te haꞌuru ꞌe he viri mai tū piha era ꞌi te toru kāuŋa o ruŋa. I maꞌu era a ruŋa i tū poki era, he takeꞌa ko mate ꞌā.
He topa ia a Pauro, he moe a ruŋa ꞌe he haꞌi i rā poki. He kī ki tū nuꞌu taina era: «ꞌIna kōrua ko riꞌa-riꞌa; ko ora haka ꞌou mai ꞌā».
I oti era he hoki tahi ananake ko kuā Pauro ki roto i tū piha era, he mo-more i te haraoa, he ka-kai, ꞌe he vānaŋa he oho haka ꞌou a Pauro ꞌātā ki te rua mahana. I ꞌōtea era he eꞌa he oho rō ꞌai.
Ko toꞌo atu ꞌā te koa, he maꞌu e te tētahi o rā nuꞌu i tū poki era e ora rō ꞌā ki tōꞌona hare.
ꞌI te haŋa o Pauro mo oho atu a ruŋa i te henua, ꞌi raꞌe a mātou i oho ai a ruŋa i te pahī ki Ātō, pa he meꞌe haꞌaꞌau e mātou. ꞌI ira ana piri haka ꞌou.
I piri era a mātou ki a Pauro ꞌi Ātō, he eke mai ki ruŋa i te pahī ꞌe mai ira i oho ai ki Mitirene.
Mai ira i reva ai ꞌe, ꞌi te rua mahana o te oho, he vari a mātou a muꞌa o te motu ko Kio. ꞌI te toru mahana i tuꞌu ai ki te kona ꞌuahu o te motu ko Tamo. ꞌE ꞌi te hā mahana i tuꞌu ai ki Mīreto.
I aŋa ai pē nei he taꞌe haŋa o Pauro mo oho ki Ēfeto ꞌo noho rahi ꞌi ꞌĀtia; e haŋa rō ꞌana, paꞌi, mo tuꞌu hōrou ki Hērutarema ki te mahana o te ⸤Peneketote⸥.
ꞌI Mīreto a mātou, he uŋa e Pauro ki Ēfeto mo oho mai o te ŋāŋata he pūꞌoko haka tere o te nuꞌu haka moe i te manaꞌu ꞌi ruŋa i a Ietū.
I tuꞌu atu era ananake he kī e Pauro:  «A kōrua e ꞌite rō ꞌana pē hē a au e noho era ꞌi muri i a kōrua mai te mahana raꞌe tuꞌu atu ōꞌoku ki ꞌĀtia.
Te mahana te mahana i noho atu ai a au ꞌi roto i a kōrua e aŋa ꞌā i te aŋa o te ꞌAtua pa he kope taꞌe manaꞌu i hau rō atu ki te rua koia ko pariŋi tōꞌoku matavai. I haꞌaoromaꞌi rō au i te rahi o te ꞌati topa mai, he rava aŋa mai o te hūrio ra-rahi i te meꞌe rake-rake.
ꞌE i haka ꞌite tahi rō atu a au i te meꞌe mo te kōrua riva-riva; ꞌina kai naꞌa e tahi meꞌe. E hāpī atu era ꞌi muꞌa i te taŋata taꞌatoꞌa ꞌe ꞌi te kōrua hare.
Ki te hūrio ꞌe ki te nuꞌu taꞌe he hūrio e kī era e au mo huri o te manaꞌu ki te ꞌAtua ꞌe mo haka moe i te manaꞌu ꞌi ruŋa i te tātou Pūꞌoko Haka Tere ko Ietū.
»ꞌE hora nei, ꞌī a au he oho ki Hērutarema, o te ⸤Vārua Maitai⸥ i kī mai, ꞌe kai ꞌite riva-riva a au he aha he aha te meꞌe ka topa mai era ꞌi ira.
Te meꞌe nō ꞌāꞌaku i ꞌite: ꞌi te kona taꞌatoꞌa oho ōꞌoku, e haka ꞌite rō mai ꞌana e te Vārua Maitai: te meꞌe tiaki mai ꞌi Hērutarema he hare maꞌuꞌaurī ꞌe he rauhuru haka ꞌou atu o te ꞌati.
Te meꞌe era ꞌina e au he tapa atu, ka ai atu he mate a au. Te meꞌe haŋa nō ꞌāꞌaku he haka oti tahi hai koa i te aŋa vaꞌai mai e Ietū, he haka ꞌite he oho i te roŋo riva-riva o ruŋa i te riva rahi o te ꞌAtua.
»Ko ꞌite ꞌana e au, ꞌi te hora nei, ꞌina e tahi o kōrua o te nuꞌu haka ꞌite atu e au o ruŋa o te ⸤haka tere iŋa ꞌāpī o te ꞌAtua⸥ mo takeꞌa haka ꞌou i a au.
ꞌO ira i haŋa ai a au mo kī atu ꞌi ꞌaŋarīnā: mo haka ūtuꞌa e tahi o kōrua e te ꞌAtua, taꞌe ōꞌoku te hape.
Ko haka ꞌite tahi atu ꞌana, paꞌi, a au i te meꞌe haŋa o te ꞌAtua; ꞌina kai naꞌa atu e tahi meꞌe.
»ꞌO ira, e uꞌi ꞌo haka tapa kōrua mai te hāpī parautiꞌa o te ꞌAtua, ꞌe e hāpaꞌo te nuꞌu taꞌatoꞌa haka moe i te manaꞌu ꞌi ruŋa i a Ietū vaꞌai atu e te Vārua Maitai ki a kōrua ki te nuꞌu pūꞌoko haka tere o te nuꞌu haꞌataꞌa e te ꞌAtua māꞌana, mo hāpī riva-riva e kōrua. A rāua, paꞌi, he nuꞌu hoꞌo e ia hai toto mau era ꞌā ōꞌona.
»Ko ꞌite ꞌana e au ka oho nei a au, e tuꞌu rō mai tētahi taŋata e haŋa rō ꞌā mo haka kore i te nuꞌu haka moe i te manaꞌu ꞌi ruŋa i a Ietū pa he haka kore iŋa o te paiheŋa taehae i te māmoe.
Mai roto i a kōrua mau ꞌā ka eꞌa takoꞌa mai ena tētahi nuꞌu he hāpī i te meꞌe reo-reo, mo oho o te nuꞌu haka moe i te manaꞌu ꞌi ruŋa i a Ietū ꞌi muri i a rāua.
»ꞌO ira, e uꞌi ꞌo haka tapa kōrua mai te hāpī parautiꞌa o te ꞌAtua. E manaꞌu pē hē a au e hāpī atu era e tahi e tahi o kōrua, te pō te ꞌōtea, ꞌi roto i te matahiti e toru. ꞌE i rahi rō te mahana i taŋi ai a au mo kōrua.
»Hora nei, e kuā taina ē, he vaꞌai a au i a kōrua ki te rima o te ꞌAtua mo hāpaꞌo, ꞌe he ani atu mo maꞌu mo oho nō kōrua i te roŋo hāpī atu era e au o ruŋa i te riva rahi o te ꞌAtua. ꞌI te roŋo nei te pūai mo ꞌata haka hio-hio i te kōrua manaꞌu ꞌi ruŋa i a Ietū ki ravaꞌa ai i te meꞌe taꞌatoꞌa hōrea e te ꞌAtua mo te nuꞌu haꞌataꞌa māꞌana.
»Ki te hora hopeꞌa kai fiꞌiꞌi a au ki te moni ꞌe ki te kahu o tētahi.
A kōrua e ꞌite riva-riva rō ꞌana: hai rima mau nei ꞌā ōꞌoku e aŋa era mo ravaꞌa i te meꞌe mo mātou ko te nuꞌu o muri i a au.
Hai haka tere iŋa nei ōꞌoku e haka ꞌite atu era pē hē tātou ana aŋa mo ravaꞌa mai o te meꞌe, ki riva ai a tātou mo hāꞌūꞌū ki te nuꞌu ꞌina e tahi rāveꞌa. E haka topa te kōrua manaꞌu ki te vānaŋa kī e Ietū: “I hau te rahi o te koa mo vaꞌai ōꞌou ki te rua ki te toꞌo mai ana vaꞌai atu”».
I oti era te kī i te ŋā meꞌe nei, he tū-turi a Pauro ananake ko tū nuꞌu taꞌatoꞌa era he pure.
He ta-taŋi tahi rō atu ꞌai ananake, he haꞌi i a Pauro he hoŋi
ko more manava tahi ꞌana ꞌo te kī e Pauro e ko takeꞌa haka ꞌou e rāua i a ia. I oti era he uŋa tahi i a Pauro ki te kona pahī era.
¿Pē hē e ꞌite ena ko haka moe mau ꞌana a tātou i te manaꞌu ꞌi ruŋa i te ꞌAtua? Hai ꞌite e tātou pē nei ē: he parautiꞌa mau ꞌā e ai rō i a tātou te meꞌe e tiaki nei, ꞌe he parautiꞌa takoꞌa mo tātou e ai mau rō ꞌā te ŋā meꞌe ena ꞌina e tātou he takeꞌa.
He haka moe o te tātou tupuna i te rāua manaꞌu ꞌi ruŋa i te ꞌAtua i tano ai ki tōꞌona mata.
He haka moe o tātou i te manaꞌu ꞌi ruŋa i te ꞌAtua e ꞌite nei: hai vānaŋa era ꞌāꞌana i aŋa ai i te ao. Te meꞌe taꞌatoꞌa e tātou e takeꞌa ena i aŋa ai mai te meꞌe taꞌe takeꞌa.
He haka moe o ⸤ꞌĀvere⸥ i te manaꞌu ꞌi ruŋa i te ꞌAtua i aŋa ai i te tūtia ꞌata hau rō atu ki te tūtia aŋa e tōꞌona taina ko ⸤Kāiŋa⸥. ꞌO ira te ꞌAtua i kī ai e tano rō ꞌā ki tōꞌona mata, ꞌe he koa mo tāꞌana tūtia. ꞌE hora nei, ka ai atu ko mate ꞌana a ꞌĀvere, ko te noho iŋa ꞌā te haꞌaauraꞌa ōꞌona: he hauhaꞌa o tōꞌona haka moe iŋa era i te manaꞌu ꞌi ruŋa i te ꞌAtua.
He haka moe o ꞌĒnoko i te manaꞌu ꞌi ruŋa i te ꞌAtua i toꞌo ora ai ki te raŋi, ꞌe ꞌina kai takeꞌa haka ꞌou. ꞌI ruŋa i te ⸤Pāpaꞌi Moꞌa⸥ e kī ena mo ꞌĒnoko hora era kai toꞌo ꞌā ki te raŋi: he kope tano ki te mata o te ꞌAtua.
ꞌIna e tahi taŋata taꞌe ⸤haka moe i te manaꞌu⸥ ꞌi ruŋa i te ꞌAtua mo tano ki tōꞌona mata. Mo hāhine ki a ia, e ai he parautiꞌa mau ꞌā mōꞌou e ai rō ꞌā te ꞌAtua ꞌe e ai rō ꞌana te meꞌe mo vaꞌai ki te nuꞌu kimi i a ia.
He haka moe o Nōē i te manaꞌu ꞌi ruŋa i te ꞌAtua i aŋa ai i te pahī ꞌo mate tāꞌana huaꞌai hora kī era e te ꞌAtua e topa rō te meꞌe kai takeꞌa hia ꞌā e te mata o te taŋata. ꞌE ꞌi tōꞌona haꞌatura ki te ꞌAtua i takeꞌa ai: te taŋata taꞌatoꞌa o rā hora e aŋa rō ꞌana i te meꞌe taꞌe tano, ꞌe e tano rō ꞌana mo haka ūtuꞌa e te ꞌAtua. ꞌE a Nōē i tano ai ki te mata o te ꞌAtua ꞌo te haka moe i tōꞌona manaꞌu ꞌi ruŋa i a ia.
He haka moe o ⸤ꞌAparahama⸥ i te manaꞌu ꞌi ruŋa i te ꞌAtua i haꞌatura ai, ꞌe i eꞌa i oho ai mai tōꞌona kāiŋa hora kī era e te ꞌAtua mo oho ki te henua vaꞌai mo rāua, ka ai atu ꞌina kai ꞌite hia ki hē a ia ka oho era.
ꞌE he haka moe ōꞌona i te manaꞌu ꞌi ruŋa i te ꞌAtua, i noho ai pa he taŋata o te rua kona ꞌi te henua e ai rō mo rāua pe muꞌa ka oho era, henua hōrea era e te ꞌAtua mo vaꞌai. ꞌI roto i te karapā e noho era; pē ira ꞌana tāꞌana poki ko Itaꞌata ꞌe tōꞌona makupuna ko Hākovo, i a rāua takoꞌa rā hōrea era o te ꞌAtua.
A ꞌAparahama i aŋa ai i te meꞌe nei e tiaki e oho ꞌana ki te kona mau era mo noho ꞌina he hopeꞌa raꞌa, he kona manaꞌu ꞌe aŋa e te ꞌAtua.
He haka moe i te manaꞌu ꞌi ruŋa i te ꞌAtua, a Tara, viꞌe ꞌa ꞌAparahama, ka ai atu he paꞌa ꞌe ko rūꞌau riva-riva ꞌā, i tupu nō te poki ꞌo te ꞌite e ko taꞌe haka tano e te ꞌAtua i tāꞌana meꞌe hōrea.
Pē ira ꞌana a ꞌAparahama, ka ai atu ko korohuꞌa riva-riva ꞌana, i rahi nō tōꞌona hakaara pa he hetuꞌu ena ꞌā o te raŋi, ꞌe pa he ꞌone o te taha-taha tai e ko oti mo tataku.
Te nuꞌu taꞌatoꞌa nei i mā-mate ai e haka moe nō ꞌana i te manaꞌu ꞌi ruŋa i te ꞌAtua, ka ai atu ꞌina kai ai hia ꞌā i a rāua te meꞌe hōrea era e te ꞌAtua. A rāua, paꞌi, e ꞌite rō ꞌana: pe muꞌa ka oho ena i a rāua rā ŋā meꞌe taꞌatoꞌa, ꞌe e koa rō ꞌā o ruŋa. ꞌE e aŋi-aŋi rō ꞌana ꞌe e kī rō ꞌana: te ao nei taꞌe he kāiŋa mau o rāua.
Te nuꞌu kī era pē ira e haka ꞌite mai ꞌana ko te kimi ko te oho iŋa ꞌana i te kāiŋa mo rāua.
ꞌĀhani e manaꞌu rō ꞌā: te rāua kāiŋa mau he kona era mai ira i eꞌa ai, e ko taꞌe hoki ia ki ira.
Te meꞌe haŋa mau o rāua he kāiŋa ꞌata riva-riva, te auraꞌa, he kāiŋa era ꞌi te raŋi. ꞌO ira te ꞌAtua e taꞌe haꞌamā ena mo kī he ꞌAtua a ia o rāua; ko haka riva-riva ꞌana, paꞌi, e ia i te kona mo rāua mo noho.
He haka moe o ꞌAparahama i te manaꞌu ꞌi ruŋa i te ꞌAtua i maꞌu ai i tāꞌana poki ko Itaꞌata mo vaꞌai pa he tūtia hora haka ꞌatu era i a ia e te ꞌAtua. Te haŋa o ꞌAparahama he haka tano i te meꞌe uŋa era mo aŋa, ka ai atu e tahi mau nō ꞌāꞌana poki ꞌe ko hōrea ꞌana e te ꞌAtua:
«Hai Itaꞌata ka ai ena tuꞌu hakaara».
He ꞌite o ꞌAparahama e ko taꞌe haka tano e te ꞌAtua i tāꞌana meꞌe kī, ꞌe i te ꞌAtua te pūai mo haka ora i te taŋata mai te mate, i aŋa ai i te meꞌe kī era e te ꞌAtua. Mōꞌona, paꞌi, he ravaꞌa haka ꞌou e ia i rā poki era ꞌāꞌana mai te mate.
He haka moe o Itaꞌata i te manaꞌu ꞌi ruŋa i te ꞌAtua i haꞌamaitai ai i a ⸤Hākovo⸥ ararua ko ⸤Etaū⸥, he ŋā poki ꞌāꞌana, ꞌo te ꞌite: pe muꞌa ka oho ena e ai rō te meꞌe riva-riva o te ꞌAtua mo rāua.
He haka moe o Hākovo i te manaꞌu ꞌi ruŋa i te ꞌAtua, hora oho era mo mate, e toŋa rō ꞌana hai toko-toko, i haꞌamaitai ai i te ŋā poki ꞌa ⸤Kōsē⸥ ꞌe i haꞌamuri ai ki te ꞌAtua.
He haka moe o Kōsē i te manaꞌu ꞌi ruŋa i te ꞌAtua i haka ꞌite ai ki te itaraera, ꞌi te hora era he mate, e eꞌa rō a rāua pe muꞌa ka oho ena mai te henua era ko Ehipto, ꞌe he aha te rāua meꞌe mo aŋa ki tōꞌona hakari.
He haka moe i te manaꞌu ꞌi ruŋa i te ꞌAtua te ŋā matuꞌa era o ⸤Mōtē⸥, ka ai atu ko kī ꞌā e te ꞌariki: te ŋā poki tane itaraera taꞌatoꞌa e tiŋaꞌi e haka mate, i naꞌa nō e toru ꞌāvaꞌe i te poki nehe-nehe poreko iho era o rāua ko Mōtē.
He haka moe o Mōtē i te manaꞌu ꞌi ruŋa i te ꞌAtua i taꞌe haŋa haka ꞌou ai, ko paꞌari ꞌā, mo kī: he poki a ia o te poki vahine o te ꞌariki.
ꞌAta hau rō atu, paꞌi, te haŋa mo tōtōā i a ia e te ehipto ꞌi muri i tōꞌona taŋata he itaraera ki te noho ki te oho e koa rō ꞌā ꞌi roto i te hara.
Tōꞌona manaꞌu: i hau rō atu mōꞌona te ꞌamo i te ꞌati topa ꞌi ruŋa i te nuꞌu ŋatu i te haŋu ki te ⸤Mētia⸥ mo uŋa mai e te ꞌAtua ki te ai i a ia te hauhaꞌa o Ehipto; a ia, paꞌi, e tiaki ꞌana ki te meꞌe hopeꞌa o te riva-riva mo vaꞌai e te ꞌAtua.
He haka moe o Mōtē i te manaꞌu ꞌi ruŋa i te ꞌAtua i eꞌa i oho ai mai te henua era ko Ehipto ꞌina kai riꞌa-riꞌa ꞌo riri te ꞌariki. He oho mau rō ꞌai ꞌe ꞌina kai hārui haka ꞌou a tuꞌa; e tuꞌu rō ꞌā pa he meꞌe ena ē: tōꞌona mata ꞌi ruŋa i te ꞌAtua ꞌā.
He haka moe o Mōtē i te manaꞌu ꞌi ruŋa i te ꞌAtua i aŋa ai i te ⸤ŋoŋoro o te Pakate⸥, pa he meꞌe kī e te ꞌAtua. He uŋa he haka paru hai toto i te ꞌōpani o te hare o te hakaara taꞌatoꞌa o ⸤Itaraera⸥, mo vari roa-roa o te merahi o te mate, ꞌo tiŋaꞌi i te ŋā poki ꞌatariki tane o te itaraera hora tiŋaꞌi era i te ŋā poki ꞌatariki tane o te ehipto.
He haka moe i te manaꞌu ꞌi ruŋa i te ꞌAtua i haꞌere i oho ai te itaraera a vāeŋa tini o Vaikava Mea-mea ki te rua pāꞌiŋa pa he meꞌe: e haꞌere ꞌana a te ara paka-paka hora ꞌāvahi era e te ꞌAtua i te vaikava. ꞌE i oho era te ehipto ꞌi tuꞌa, he emu tahi rō atu ꞌai.
He haka moe o te itaraera i te manaꞌu ꞌi ruŋa i te ꞌAtua i haka teka i haka vari ai e hitu mahana a te kona era ko Herikō, ꞌe he marua tahi rō ꞌai te ꞌāua ruŋa nui puru o ira.
He haka moe i te manaꞌu ꞌi ruŋa i te ꞌAtua te taiꞌo era ko Rāhava i taꞌe mate ai ꞌi muri i te nuꞌu taꞌatoꞌa o Herikō taꞌe haꞌatura ki te ꞌAtua, ꞌo te hāꞌūꞌū ki te ŋāŋata itaraera oho piko uꞌi i rā kona.
¿He aha tāꞌaku meꞌe haka ꞌou mo kī atu? ꞌIna he hora mo ꞌaꞌamu tahi atu o ruŋa i a Kereone,⁠ o Vāraka,⁠ o Tamatona,⁠ o Hefetē,⁠ o ⸤Tāvita⸥, o ⸤Tamuere⸥ ꞌe o te perofeta taꞌatoꞌa.
He haka moe i te manaꞌu ꞌi ruŋa i te ꞌAtua te ŋā nuꞌu nei ꞌe te tētahi atu i rē ai i te tamaꞌi ꞌe i ravaꞌa henua ai, i haka tere ai i te taŋata hai tī-tika, i ai ai i a rāua te meꞌe hōrea e te ꞌAtua, i puru ai i te haha o te reone,
i tiŋaꞌi ai i te ahi taparahi-taꞌata, i taꞌe mate ai ꞌi te hoe, i ai ai te pūai ka ai atu ꞌina he haŋu o rāua, i riro ai he ꞌaito o te tamaꞌi ꞌe i rē ai ki te vaꞌehau o te rua henua.
He haka moe i te manaꞌu ꞌi ruŋa i te ꞌAtua te tētahi ŋā viꞌe i ravaꞌa haka ꞌou ai i te rāua huaꞌai mai te mate ꞌe te tētahi nuꞌu i mā-mate ai i tōtōā he taꞌe haŋa mo hārui i te ꞌAtua hai tuaꞌivi ꞌi te tiaki ki te noho iŋa riva-riva ꞌi te raŋi ki ora haka ꞌou rāua mai te mate.
Tētahi atu i haka meꞌe-meꞌe ꞌe i tiŋaꞌi hai ꞌuaka, ꞌe ꞌātā i here-here hai vivi ꞌe i puru ꞌi roto i te hare maꞌuꞌaurī.
ꞌE tētahi i mate ai i tamaꞌi hai māꞌea, i hore hai hia-hia a vāeŋa ꞌe i ꞌo-ꞌoka hai hoe. Ki kona era ki e kona era i hāꞌere i oho ai e uru rō ꞌana i te kahu aŋa hai kiri o te māmoe ꞌe o te vato-vato. A rāua nuꞌu veve, ꞌamo i te ꞌati ꞌe tōtōā e te rua.
A te kona taꞌatoꞌa nō i oho ai: a te kona ꞌone taꞌe noho taŋata ꞌe a ruŋa i te maꞌuŋa; ꞌe e noho era ꞌi roto i te ꞌana ꞌe ꞌi roto i te pū. Te parautiꞌa, te nuꞌu hara o te ao nei nuꞌu taꞌe tano mo hokorua i te nuꞌu tuꞌu pē nei.
Ka ai atu te nuꞌu taꞌatoꞌa nei e tano rō ꞌana ki te mata o te ꞌAtua ꞌo te haka moe i te manaꞌu ꞌi ruŋa i a ia, kai takeꞌa i te haka tano iŋa o te ꞌAtua i tāꞌana meꞌe hōrea era i mā-mate rō ai.
I aŋa ai e te ꞌAtua pē ira he manaꞌu ki a tātou ꞌe ki te meꞌe ꞌata hau rō atu o te riva-riva: ꞌi te hora ka haka tano ena e ia i tāꞌana hōrea, te auraꞌa, ꞌi te hora ka maꞌu ena i tāꞌana nuꞌu ki te raŋi mo noho ꞌi muri i a ia, a tātou taꞌatoꞌa ananake ko rā ŋā nuꞌu.
A au, a Pauro, e puru atu ena ꞌo te haka ꞌite i te ⸤roŋo riva-riva o ruŋa i a Ietū Kiritō⸥, he ani atu: ꞌo te ai o kōrua he nuꞌu haꞌataꞌa e te ꞌAtua māꞌana, e ai te kōrua noho iŋa, noho iŋa tano o te nuꞌu ꞌāꞌana.
ꞌIna ko manaꞌu i hau rō atu kōrua ki te rua, ꞌina ko ꞌōhumu, ꞌina ko riri tahaŋa, ꞌe e ꞌite kōrua mo haꞌaoromaꞌi hai haŋa i te rua.
A kōrua, paꞌi, e tahi nō manaꞌu hai ⸤Vārua Maitai⸥; ꞌo ira, e ai te haumārū ꞌi roto i a kōrua ꞌo topa kē-kē rō kōrua.
A tātou, te nuꞌu ꞌa Ietū Kiritō, pa he ŋā kona ena ꞌā o te hakari mau nō e tahi, ꞌe e tahi mau nō vārua haka tika i a tātou, he Vārua Maitai. ꞌE te meꞌe tiaki e tātou taꞌatoꞌa ko tū meꞌe ꞌā, he haꞌamaitai hōrea e te ꞌAtua mo te nuꞌu taꞌatoꞌa haꞌataꞌa e ia māꞌana.
E tahi mau nō Pūꞌoko Haka Tere o tātou ko Ietū Kiritō, e tahi mau nō hāpī parautiꞌa o ruŋa i a ia, ꞌe e tahi mau nō ⸤papatito⸥.
E tahi mau nō ꞌAtua, he Matuꞌa o tātou taꞌatoꞌa. A ia e noho ena ꞌi roto i a tātou hai Vārua Maitai, e haka tere mai ena, ꞌe e aŋa ena i tāꞌana meꞌe haŋa hai tātou.
Ki te taꞌatoꞌa nō o tātou i vaꞌai mai ai e Ietū huru kē huru kē te meꞌe mo aŋa i te aŋa o te ꞌAtua, he meꞌe i haŋa e ia mo vaꞌai mai.
ꞌO ira e kī ena ꞌi ruŋa i te Pāpaꞌi Moꞌa:  «Ko iri ꞌana ki te kona ruŋa nui e maꞌu rō ꞌā i te nuꞌu ꞌa-ꞌaru mai te tamaꞌi,  ꞌe ki tōꞌona taŋata i vaꞌai ai huru kē huru kē te meꞌe».
¿He aha te haꞌaauraꞌa o te vānaŋa ena: «ko iri ꞌana»? Te haꞌaauraꞌa: mo iri i topa raꞌe mai ki ruŋa i te henua.
Te kope topa mai era ko Ietū, ꞌe te kope iri era ki te kona ruŋa nui ko ia ꞌā, mo Pūꞌoko Haka Tere o te kona taꞌatoꞌa o te ao.
ꞌE ꞌāꞌana mau ꞌā i haꞌataꞌa, mai roto i te nuꞌu taꞌatoꞌa ⸤haka moe i te manaꞌu⸥ ꞌi ruŋa i a Ietū, i te nuꞌu ki a rāua i vaꞌai ai i tōꞌona pūai mo aŋa i te aŋa o te ꞌAtua, kē pa he ⸤ꞌāpōtoro⸥, kē pa he taŋata vānaŋa i te meꞌe haka ꞌite e te ꞌAtua ki a ia, kē pa he maꞌori haka ꞌite oho i te ⸤roŋo riva-riva o te ꞌAtua⸥, ꞌe kē pa he taŋata hāpaꞌo ꞌe hāpī i te taina.
I aŋa ai a Ietū i te meꞌe nei mo hāpī ꞌe mo haka riva-riva o te nuꞌu nei i a tātou i te nuꞌu taꞌatoꞌa haꞌataꞌa e te ꞌAtua māꞌana, ki tano tahi ai a tātou mo aŋa takoꞌa ki a ia. Pē ira ka hio-hio ka oho ena a tātou te nuꞌu taꞌatoꞌa ꞌāꞌana,
ꞌātā ka ai rō e tahi mau nō manaꞌu ꞌo te māhani ꞌe ꞌo te haka moe i te manaꞌu ꞌi ruŋa i te Poki o te ꞌAtua. ꞌE pē ira takoꞌa ka paꞌari ka oho ena te tātou manaꞌu o ruŋa i te meꞌe o te ꞌAtua, ꞌātā ka ai rō te tātou huru, huru riva, pa he huru riva o Ietū Kiritō, ꞌina e tahi hape.
E ko ai haka ꞌou ia a tātou pa he ŋā poki e ko roa he huri te manaꞌu ꞌi te haka roŋo ki te hāpī taꞌe he parautiꞌa haka ꞌite e te nuꞌu mārama-rama ꞌite i te reo-reo.
E ai rō tātou pa he nuꞌu paꞌari maꞌu hio-hio ꞌe haka ꞌite hai haŋa ki te nuꞌu i te hāpī parautiꞌa o te ꞌAtua, ꞌe te tātou huru e hāhine e oho rō ki te huru riva o Ietū Kiritō, Pūꞌoko o tātou.
ꞌE, ꞌo te ai ōꞌona he Pūꞌoko o tātou ꞌe a tātou he hakari ōꞌona, māꞌana e haka tika e papa e haka riva-riva ꞌi tōꞌona kona i a tātou, he kona o tōꞌona hakari. ꞌE mo aŋa tahi o te ŋā kona nei i te rāua aŋa hai haŋa, he nui-nui ꞌe he pūai he oho te hakari.
Te meꞌe haŋa ꞌa Ietū Kiritō mo kī atu e au ko te meꞌe nei: ꞌina kōrua ko noho haka ꞌou pa he nuꞌu taꞌe ꞌite ko ai te ꞌAtua parautiꞌa. Te noho iŋa, paꞌi, o rā nuꞌu e haka tano ena ki te manaꞌu taꞌe hauhaꞌa ꞌe taꞌe hāꞌūꞌū i a rāua.
ꞌE, ꞌi te pūꞌoko hio-hio, ꞌina he haŋa mo ꞌite ꞌe mo aŋi-aŋi o ruŋa i te meꞌe o te ꞌAtua. E pōhāhā nō ꞌā te manaꞌu, ꞌe ꞌina i a rāua te ora ꞌāpī ꞌina he hopeꞌa raꞌa vaꞌai e te ꞌAtua.
ꞌIna he haꞌamā haka ꞌou ꞌi te meꞌe taꞌe tano aŋa e rāua; ko vaꞌai mau ꞌana i a rāua ki te rauhuru nō atu meꞌe taꞌe tano pohe e te hakari.
ꞌE taꞌe he meꞌe ena te meꞌe i hāpī atu, e te taina ē, hora haka ꞌite atu era o ruŋa i a Ietū Kiritō.
ꞌI te ꞌite ōꞌoku e haka moe rō ꞌana kōrua i te manaꞌu ꞌi ruŋa i a Ietū, e ꞌite takoꞌa nei a au ko hāpī atu ꞌana i te parautiꞌa o ruŋa i a ia ꞌe o ruŋa i te noho iŋa tano haŋa e ia mo kōrua.
ꞌO ira, e haka rē te kōrua huru ꞌe te kōrua noho iŋa taꞌe tano o muꞌa ꞌā haka tere e te meꞌe taꞌe tano pohe e te hakari. O te meꞌe ena te reo-reo ꞌe te maꞌu i te taŋata a te ara taꞌe tano.
E haka rē mo te Vārua Maitai e haka ꞌāpī atu i te kōrua manaꞌu.
Te meꞌe mo takeꞌa ꞌi ruŋa i a kōrua he huru ꞌe he noho iŋa ꞌāpī tano ki te huru ꞌāpī vaꞌai atu e te ꞌAtua, pa he huru mau era ꞌā ōꞌona. Te noho iŋa nei he noho iŋa tī-tika, tano ki te mata o te ꞌAtua, ꞌina e tahi hape.
ꞌO ira, ꞌina ko reo-reo haka ꞌou; e kī te parautiꞌa ki te rua. Taꞌatoꞌa nō, paꞌi, a tātou o tū hakari ꞌā.
Mo riri, e uꞌi kōrua ꞌo hara; ꞌe ꞌina ko maꞌu te riri ki te rua mahana,
ꞌo ravaꞌa rō i a kōrua e Rukifero mo haka hara.
Te toke-toke, ꞌina ko toke haka ꞌou. E aŋa mo ravaꞌa o tāꞌana meꞌe ꞌe mo hāꞌūꞌū ki te nuꞌu veve.
ꞌIna ko parauꞌino ꞌe ꞌina ko kī i te vānaŋa mo taꞌe au o te rua. Te meꞌe mau nō o kōrua mo vānaŋa he meꞌe riva-riva mo hāꞌūꞌū i te rua.
ꞌIna ko haka māui-ui te māhatu o te Vārua Maitai hai aŋa i te meꞌe taꞌe tano; hai ia, paꞌi, te ꞌAtua i tāpaꞌo ai i a kōrua pa he taŋata ꞌāꞌana mo te mahana pe muꞌa ka oho ena ka haka oti ena e te ꞌAtua i tāꞌana meꞌe haꞌamata aŋa: he haka eꞌa mau rō ꞌāvai i a kōrua mai roto i te hara.
E haka kore mai i a kōrua te ŋā meꞌe nei: he manaꞌu he oho o ruŋa i te meꞌe taꞌe tano aŋa atu e te rua, he hū he riri mo te rua, he tātake, he vā-vā, ꞌe he taꞌatoꞌa nō huru o te meꞌe taꞌe tano aŋa ki te rua.
E ai kōrua he nuꞌu riva, māhatu ꞌaroha, ꞌite i te haka rehu i te meꞌe taꞌe tano aŋa atu e te rua, pa he haka rehu iŋa era e te ꞌAtua i te kōrua hara hai Ietū Kiritō.
He haꞌamata haka ꞌou a Ietū he vānaŋa hai ꞌaꞌamu haꞌaauraꞌa ꞌe he kī:
«Te meꞌe topa ꞌi te ⸤haka tere iŋa ꞌāpī o te ꞌAtua⸥ pa he meꞌe topa ki te ꞌariki e tahi aŋa i te ŋoŋoro hāipo-ipo mo tāꞌana poki tane.
He uŋa ki tōꞌona tāvini hāꞌaki ki te nuꞌu era mo oho ki rā ŋoŋoro mo oho o rāua, ꞌe ꞌina rā ŋā nuꞌu kai haŋa.
He uŋa haka ꞌou ki tētahi tāvini he kī: “Ka kī ki te nuꞌu era mo oho mai: ko oti ꞌā te haka riva-riva o te kai, ko haka tiŋaꞌi ꞌana a au i te puaꞌa ꞌe i te tētahi ꞌanimare porio, ꞌe ko oti tahi ꞌana te aŋa; ka oho mai a rāua ki te ŋoŋoro”.
»ꞌIna kai tapa atu e rā nuꞌu. E tahi o rāua i oho ki ꞌuta ki tōꞌona kona ꞌoka kai, te rua i oho ki tāꞌana aŋa he hoꞌo meꞌe,
ꞌe tētahi atu he ꞌa-ꞌaru i tū ŋā tāvini era he tōtōā ꞌātā ka mate rō.
»He riri rō atu ꞌai tū ꞌariki era, ꞌe he kī ki tāꞌana vaꞌehau mo tiŋaꞌi mo haka mate i rā nuꞌu taparahi-taꞌata era, ꞌe, takoꞌa, mo tutu i te kona noho o rā nuꞌu.
I oti era he kī ki tōꞌona tāvini: “Ko oti ꞌana te kai te aŋa, ꞌe te nuꞌu hāꞌaki era e au mo oho mai, he nuꞌu taꞌe tano mau ꞌā mo te ŋoŋoro nei.
Ka oho kōrua ki te ara, ka kī ki te nuꞌu taꞌatoꞌa nō era o kōrua mo takeꞌa mo oho mai ki te ŋoŋoro”.
»He eꞌa ia tū nuꞌu tāvini era ki te ara he haka taka-taka i te nuꞌu taꞌatoꞌa nō era i takeꞌa, ꞌe he ꞌī rō atu ꞌai rā hare e te taŋata.
»I uru era te ꞌariki uꞌi i te nuꞌu tuꞌu, he takeꞌa i te taŋata e tahi ꞌina he uru i te kahu tano mo te ŋoŋoro hāipo-ipo.
He kī: “E hoa, ¿pē hē koe i uru mai ai ki roto nei ꞌina he uru i te kahu tano mo te ŋoŋoro hāipo-ipo?”.  »I mou nō tū kope era.
He kī ia e te ꞌariki ki te nuꞌu maꞌu kai: “Ka here-here a te vaꞌe a te rima, ꞌe ꞌai ka hoa rō ki haho ki roto i te pōhāhā, kona ꞌi ira te taŋi ꞌe te ꞌau-ꞌau raꞌa niho”.
»Nuꞌu rahi, paꞌi, te nuꞌu kī e te ꞌAtua mo oꞌo ki roto i te haka tere iŋa ꞌāpī ōꞌona, ꞌe nuꞌu taꞌe rahi te nuꞌu i haꞌataꞌa e ia mo oꞌo».
I oti era te meꞌe nei, he oho te ⸤fariseo⸥ he haꞌaꞌau mo uꞌi i te rāveꞌa mo kī o Ietū i te meꞌe taꞌe tano ki te rāua haka tere iŋa mo ravaꞌa ꞌōtohe mo tuhi iŋa ai i te hape.
He uŋa ki a Ietū i te rāua nuꞌu hāpī ananake ko te nuꞌu peꞌe ki a ⸤ꞌErore⸥ kī:  —E te Maꞌori, ko ꞌite ꞌana a mātou: taꞌa meꞌe vānaŋa he parautiꞌa, e hāpī rō ꞌana koe i te ara parautiꞌa o te ꞌAtua, ꞌe ꞌina koe he haka tano i taꞌa vānaŋa ki te manaꞌu o te taŋata; taꞌe, paꞌi, mo haka koa i a rāua koe e vānaŋa ena.
Ki tuꞌu manaꞌu, ¿e tano mau rō ꞌā a tātou e ꞌauhau nei i te moni kī mo ꞌauhau ki te ꞌariki o te rōmano?
ꞌI te aŋi-aŋi e Ietū i te manaꞌu rake-rake o rā nuꞌu, he kī:  —E te nuꞌu riva a te haho ē, ¿he aha kōrua e kimi ena i te rāveꞌa mo pāhono hape atu ōꞌoku?
Ka haka takeꞌa mai rā te tara ꞌaurī ena e ꞌauhau ena ki te rōmano.  He maꞌu he vaꞌai e tahi ⸤renario⸥
ꞌe he ꞌui e Ietū:  —¿O ꞌai te ꞌāriŋa nei ꞌe te ꞌīŋoa pāpaꞌi o ruŋa?
He pāhono e rā nuꞌu:  —O te ꞌariki o te rōmano.  He kī e Ietū:  —Ka vaꞌai ia ki te ꞌariki te meꞌe o te ꞌariki, ꞌe ki te ꞌAtua te meꞌe o te ꞌAtua.
I ŋaroꞌa era i rā meꞌe, he māere rō atu ꞌai tū nuꞌu era. He haka rē ia i a Ietū ꞌe he eꞌa he oho rō ꞌai.
ꞌI rā mahana mau ꞌana, he oho tētahi nuꞌu ⸤saruseo⸥ uꞌi i a Ietū. Ki te rāua kī ꞌina he taŋata he ora haka ꞌou mai te mate. I tuꞌu era he kī:
—E te Maꞌori, pē nei a ⸤Mōtē⸥ i kī ai: mo mate o te kope e tahi ꞌina kai ai te poki ararua ko tāꞌana viꞌe, e hāipo-ipo tōꞌona taina ki te hove o rā kope mo ai o te poki mo maꞌu i te ꞌīŋoa o rā taina mate era ꞌe mo ai o tōꞌona hakaara.
»ꞌI muꞌa ꞌā i ai rō e hitu taina. He hāipo-ipo te kope raꞌe, ꞌe i oho era he mate kai ai hia te poki. He hāipo-ipo ia te rua taina ki rā hove
ꞌe kai ai takoꞌa te poki i mate rō ai. Ko tū meꞌe ꞌā te meꞌe i topa ki te toru, ꞌe ꞌātā ki te taꞌatoꞌa o rā ŋā taina.
I oho era he mate takoꞌa rā viꞌe.
»Iā. ꞌI te hora o te taŋata mo ora mai te mate, ana topa tāꞌue rā meꞌe, o tū ŋā taina era hoko hitu ¿ꞌa ꞌai mau rā viꞌe? Taꞌatoꞌa nō, paꞌi, i hāipo-ipo ai ki a ia.
He pāhono e Ietū:  —¡Ko te hape i te kōrua manaꞌu pē nei ē: ꞌina he taŋata mate he ora haka ꞌou, he taꞌe ꞌite o kōrua i te meꞌe hāꞌaki o ruŋa i te ⸤Pāpaꞌi Moꞌa⸥ ꞌe i te roa o te pūai o te ꞌAtua!
Ka ora ena te taŋata mai te mate, he noho pa he merahi o te raŋi, ꞌina he hāipo-ipo.
ꞌE te ora o te taŋata mai te mate, ¿taꞌe ꞌō ko taiꞌo ꞌā e kōrua te kona kī e te ꞌAtua:
“A au he ꞌAtua, kope ki a ia e haꞌamuri ena e te kōrua tupuna ko ⸤ꞌAparahama⸥, ko Itaꞌata ꞌe ko Hākovo”? I kī ai i te vānaŋa nei ko mate era ꞌā rā nuꞌu. ¡Te ꞌAtua he ꞌAtua o te nuꞌu ora!
I ŋaroꞌa era e te nuꞌu i te meꞌe nei, he māere rō atu ꞌai ꞌi te vānaŋa ꞌa Ietū.
I ꞌite era e te fariseo ko ꞌapi ꞌana te haha o te saruseo i a Ietū, he haka taka-taka ꞌe he oho he uꞌi.
E tahi o rā nuꞌu, ⸤maꞌori o te haka tere hūrio⸥, ꞌi te haŋa mo haka ꞌatu i a Ietū, he ꞌui:
—E te Maꞌori, ¿ko roŋo hē te roŋo hopeꞌa o te nui-nui o te haka tere iŋa o te ꞌAtua pāpaꞌi e Mōtē?
He kī e Ietū:  —«E haŋa koe ki te ꞌAtua hai haŋu taꞌatoꞌa o tuꞌu māhatu, o tuꞌu vārua ꞌe o tuꞌu manaꞌu».
He roŋo nei te roŋo hopeꞌa o te nui-nui.
ꞌE e ai takoꞌa rō ꞌana te rua, pa he roŋo nei ꞌā te nui-nui: «E haŋa koe ki te rua pa he haŋa iŋa ena ꞌā ōꞌou ki a koe».
Te roŋo taꞌatoꞌa era ꞌa Mōtē ꞌe te meꞌe pāpaꞌi e te perofeta e tano tahi nō mo haꞌatura ki te roŋo nō nei e rua.
E taka-taka nō ꞌana te fariseo,
he ꞌui e Ietū:  —¿Pē hē te kōrua manaꞌu o ruŋa o te Kiritō? ¿Mai i a ai ana haka ara?  He pāhono e rā nuꞌu:  —Mai i a ⸤Tāvita⸥.
He kī e Ietū:  —¿He aha ia a Tāvita i kī ai te Kiritō he Pūꞌoko Haka Tere ōꞌona ꞌi te hora haka vānaŋa era e te ⸤Vārua Maitai⸥? Pē nei, paꞌi, i kī ai:
“ꞌA Iehoha te ꞌAtua i kī rō ki tōꞌoku Pūꞌoko Haka Tere:  ‘Ka noho koe ꞌi tōꞌoku pāꞌiŋa mataꞌu  ꞌātā ka haka rē rō e au i te nuꞌu taꞌe haŋa atu ki a koe ꞌi raro o tuꞌu vaꞌe’”.
»Hai kī o Tāvita i te vānaŋa nei mo te Kiritō, e ꞌite nei e tātou: te Kiritō taꞌe nō he hakaara o Tāvita.
ꞌIna e tahi o rā nuꞌu i ai o te vānaŋa mo pāhono, ꞌe mai rā mahana he riꞌa-riꞌa rō ꞌai ananake mo ꞌui haka ꞌou e tahi meꞌe.
Mo ai pē ira, ¿he aha ia te meꞌe riva-riva o te ai he ⸤hūrio⸥ ꞌe o te hore i te kiri o te kinoŋa?
Meꞌe rahi nō atu. E tahi o rā ŋā meꞌe: he haka ꞌite o te ꞌAtua i tāꞌana vānaŋa ki te hūrio.
Te parautiꞌa, tētahi nuꞌu hūrio ꞌina he aŋa i te rāua meꞌe kī mo aŋa. I ai era a rāua pē ira, ¿te auraꞌa hō, te ꞌAtua e ko aŋa takoꞌa i tāꞌana meꞌe kī mo aŋa?
Taꞌe pē ira. Te ꞌAtua e aŋa ena i tāꞌana meꞌe taꞌatoꞌa hai parautiꞌa, ka ai atu he reo-reo nō te aŋa o te taŋata taꞌatoꞌa. ꞌE nā ꞌi ruŋa i te ⸤Pāpaꞌi Moꞌa⸥ e kī ena mo te ꞌAtua:  «E kī rō e te taŋata: taꞌa vānaŋa he parautiꞌa  ꞌe, ꞌi te hora o te ture, i a koe te rē».
Nā pēaha te nuꞌu hai manaꞌu taŋata mau nō ka kī ena pē nei ē: «Mo ai hai meꞌe taꞌe tano aŋa e tātou e takeꞌa ena: te meꞌe taꞌatoꞌa aŋa e te ꞌAtua he meꞌe tī-tika, e ko tano ia te ꞌAtua mo haka ūtuꞌa i a tātou».
Te vānaŋa tuꞌu pē rā e hape rō ꞌā. Mo ai, paꞌi, e aŋa rō ꞌā te ꞌAtua i te meꞌe taꞌe tano, ¿pē hē ia ana tano mo ture i te hape o te taŋata?
Nā pēaha te nuꞌu takoꞌa ka kī ena: «Mo ai hai reo-reo ꞌāꞌaku e ꞌata haka nui-nui ena i te parautiꞌa o te ꞌAtua, ¿he aha ia e ture mai ena he taŋata hara a au?
ꞌE, mo ai pē ira, ¿he aha ia ana taꞌe aŋa i te meꞌe taꞌe tano ki ai ai te meꞌe riva-riva?».  O ruŋa i te kī iŋa nei te tētahi nuꞌu e vānaŋa taꞌe tano ena mōꞌoku. Pē nei e kī ena: ꞌāꞌaku te hāpī pē ira. Te nuꞌu ena ko tano riva-riva ꞌā mo haka ūtuꞌa e te ꞌAtua.
¿Pē hē ia te meꞌe nei? ¿ꞌAta hau hō tātou te hūrio ki te mata o te ꞌAtua ki te nuꞌu taꞌe he hūrio? Taꞌe pē ira. Nā ko haka ꞌite atu ꞌana pē nei ē: ka hūrio, ka taꞌe hūrio, taꞌatoꞌa nō he nuꞌu hara.
Pē nei e kī ena ꞌi ruŋa i te Pāpaꞌi Moꞌa:  «ꞌIna e tahi kope tano ki te mata o te ꞌAtua.
ꞌIna e tahi kope aŋi-aŋi i te parautiꞌa o ruŋa i a ia.  ꞌE ꞌina takoꞌa e tahi kope haŋa hai māhatu mo ꞌite o ruŋa ōꞌona.
Taꞌatoꞌa taŋata ko oho ꞌā a te ara taꞌe tano;  ꞌina e tahi o rāua i aŋa i te meꞌe tī-tika.  ¡ꞌIna e tahi kope aŋa i te meꞌe riva-riva,  korohaŋa e tahi!
Te rāua vānaŋa te kakara  pa he pāpaku ena ꞌā ko rahi ꞌā te mahana;  te ꞌarero ko peŋo-peŋo riva-riva ꞌā ꞌi te reo-reo,  ꞌe mai roto i te rāua haha e eꞌa ena te vānaŋa  pa he veneno ena ꞌā o te kōreha.
He tohu nō te aŋa  ꞌe te maŋeo o te rāua vānaŋa he taparahi-taꞌata.
Te meꞌe he tiŋaꞌi he haka mate i te taŋata  taꞌe he parau ꞌāpī mo te nuꞌu nei.
Kona era mo tuꞌu te meꞌe maꞌu he ꞌati ꞌe he tōtōā,
ꞌe ꞌina kai ꞌite mo noho ꞌi muri i te tētahi ꞌi roto i te haumārū.
Ki te hora hopeꞌa  ꞌina he manaꞌu e moꞌa te ꞌAtua».
Pē ira e hāꞌaki ena ꞌi ruŋa i te Pāpaꞌi Moꞌa. ꞌE ko ꞌite ꞌana e tātou: taꞌatoꞌa meꞌe kī o ruŋa e kī ena mo te nuꞌu ki a rāua i vaꞌai ai, ꞌo ꞌōtohe pē nei ē: ꞌina rāua hara, ꞌe ꞌo taꞌe ꞌite pē nei ē: te taŋata taꞌatoꞌa e hape rō ꞌā ꞌe ko tano ꞌā mo haka ūtuꞌa e te ꞌAtua.
ꞌIna e tahi kope mo tano ki te mata o te ꞌAtua hai haꞌatura ki te ⸤haka tere iŋa ꞌa Mōtē⸥ ꞌi te meꞌe era e ko ravaꞌa te haka tere iŋa era mo haꞌatura tahi. Te ꞌAtua i vaꞌai mai ai i rā roŋo mo haka ꞌite mai: a tātou taꞌatoꞌa he nuꞌu hara.
ꞌE, ꞌi te hora nei, ko haka aŋi-aŋi mai ꞌana e te ꞌAtua i te meꞌe hāꞌaki o ruŋa i te haka tere iŋa ꞌa Mōtē ꞌe o ruŋa i te meꞌe pāpaꞌi e te perofeta: pē hē te ꞌAtua e haka tano ena i te taŋata ki tōꞌona mata, ꞌe rā meꞌe taꞌe hai haꞌatura ki te haka tere iŋa ꞌa Mōtē,
hai ⸤haka moe i te manaꞌu⸥ ꞌi ruŋa i a Ietū Kiritō. Mo te ꞌAtua taꞌatoꞌa taŋata haka moe i te manaꞌu ꞌi ruŋa i a Ietū he taŋata tano ki tōꞌona mata. Mōꞌona te nuꞌu, ka hūrio ka taꞌe hūrio, ko tū meꞌe ꞌā:
ko hara tahi ꞌana ꞌe ko haka tapa tahi ꞌana mai te ara haŋa e ia mo rāua.
ꞌE, hai riva rahi mau nō ōꞌona, e kī ena e te ꞌAtua e tano rō ꞌana ki tōꞌona mata te taŋata haka moe i te manaꞌu ꞌi ruŋa i a Ietū, taꞌe ꞌō pē nei ē: e aŋa tātou e tahi meꞌe mo ꞌauhau ki a ia. E ai ena pē ira ꞌo te ai ko ꞌamo ꞌana e Ietū ꞌi ruŋa i a ia i te ūtuꞌa o te tātou hara.
I uŋa mai ai, paꞌi, e te ꞌAtua i te ⸤Kiritō⸥ pa he tūtia mo haka kore i tōꞌona riri mo te tātou hara hai toto tehe era ꞌi ruŋa i te tātaurō. ꞌE, hai haka moe i te manaꞌu ꞌi ruŋa i te meꞌe aŋa era e te Kiritō, e haka kore ena e te ꞌAtua i te tātou hara. Hai meꞌe nei i haŋa ai te ꞌAtua mo haka aŋi-aŋi mai: a ia kope aŋa i te meꞌe tī-tika. Hora era kai tuꞌu mai ꞌana te Kiritō, kai tapa atu e te ꞌAtua i te hara o te taŋata, ꞌe i tuꞌu rō pa he meꞌe ena ē: ꞌina he tano tāꞌana meꞌe aŋa. I aŋa ai pē ira ꞌo te ai a ia kope ꞌite i te haꞌaoromaꞌi, ꞌe i haꞌaoromaꞌi ai i te hara o rā nuꞌu ꞌātā ki te hora mo ꞌamo e Ietū i te hara o te taꞌatoꞌa. Pē ira e ꞌite nei: te ꞌAtua he kope aŋa i te meꞌe tano, ꞌe e tano rō ꞌā a ia mo kī: te nuꞌu taꞌatoꞌa haka moe i te manaꞌu ꞌi ruŋa i a Ietū, he nuꞌu tano ki tōꞌona mata.
—.
Mo ai ia pē ira, ¿e riva rō tātou mo teꞌo-teꞌo ꞌi muꞌa o te ꞌAtua o ruŋa i te tātou meꞌe aŋa? ꞌIna. ¿ꞌO te aha? ꞌO te ai hai haka moe nō o tātou i te manaꞌu ꞌi ruŋa i a Ietū te ꞌAtua e kī ena e tano rō ꞌana tātou ki tōꞌona mata, taꞌe ꞌō hai haꞌatura ki te haka tere iŋa ꞌa Mōtē.
Pē ira a tātou i tuꞌu ai ki te roa: he tano te taŋata ꞌi muꞌa o te ꞌAtua hai haka moe i te manaꞌu ꞌi ruŋa i a Ietū, ꞌe taꞌe ꞌō hai haꞌatura ki te haka tere iŋa ꞌa Mōtē.
Hai meꞌe nei e ꞌite ena: te ꞌAtua taꞌe nō o te hūrio, o te nuꞌu taꞌe he hūrio takoꞌa, te auraꞌa, te ꞌAtua o te taŋata taꞌatoꞌa o te ao.
E tahi mau nō, paꞌi, ꞌAtua, he ꞌAtua kī pē nei ē: te taŋata haka moe i te manaꞌu ꞌi ruŋa i a Ietū he taŋata tano ki tōꞌona mata, ka hore ꞌo ka taꞌe hore te kiri o te kinoŋa.
Mo tano ia te taŋata ki te mata o te ꞌAtua hai haka moe mau nō i te manaꞌu ꞌi ruŋa i a Ietū, ¿ka kī ꞌō ia ꞌina he hauhaꞌa toe o te haka tere iŋa ꞌa Mōtē? ¡Taꞌe pē ira! E hauhaꞌa rō ꞌana ꞌi te meꞌe era hai haka moe i te manaꞌu ꞌi ruŋa i a Ietū e ravaꞌa iho ena e tātou mo haꞌatura i rā haka tere iŋa.
I eꞌa era a Ietū, he takeꞌa i te taŋata mai tōꞌona poreko iŋa ꞌana e pō rō ꞌā te mata.
He ꞌui e tāꞌana nuꞌu hāpī:  —E te Maꞌori, ¿he aha te taŋata ena i poreko ai pē nā: e pō rō ꞌā te mata? ¿He hara o tōꞌona matuꞌa, ꞌo he hara ōꞌona?
He pāhono e Ietū:  —I ai ena pē nā mo haka takeꞌa ꞌi ruŋa i a ia i te pūai o te ꞌAtua, taꞌe ꞌō he hara ōꞌona, ꞌe taꞌe he hara o tōꞌona matuꞌa.
E ꞌōtea nō ꞌana, te auraꞌa, e ora nō ꞌā, he aŋa a tātou i te aŋa o te kope uŋa mai i a au. ꞌE, ka pō ena, te auraꞌa, ka mate ena, e ko riva haka ꞌou te taŋata mo aŋa.
Hora nei ōꞌoku ꞌi te ao he mōrī haka māꞌeha a au i te manaꞌu o te taŋata.
I kī era a Ietū i te meꞌe nei, he ꞌā-ꞌanu i te ꞌōꞌone mo haka vai-vai, he toꞌo mai he oi-oi ꞌe he paru ki te mata o tū taŋata matapō era.
I oti era he kī: «Ka oho ka hopu tuꞌu mata ꞌi te puna era ko Tiroē». (Te haꞌaauraꞌa o rā ꞌīŋoa: «he kope uŋa»).  He oho tū taŋata matapō era he hopu. I hoki haka ꞌou era ko takeꞌa ꞌā i te meꞌe.
Te nuꞌu e hāhine rō ꞌā te rāua hare ki te hare o rā taŋata ꞌe te nuꞌu rava takeꞌa e no-noꞌi ꞌana ki te moni he ꞌui: «¿Taꞌe ꞌō rā ko te kope era e noho e no-noꞌi era ki te moni?».
He kī e te tētahi: «ꞌĒ-ē, ko ia». ꞌE tētahi atu e kī era: «ꞌIna, taꞌe ko ia, ka ai atu pē ia ꞌā te huru». He kī e rā kope: «ꞌĒ-ē, ko au mau ꞌā».
He ꞌui ia:  —¿Pē hē i ai ena ko takeꞌa ꞌā e koe i te meꞌe ꞌi te hora ena?
He pāhono e rā kope:  —O te taŋata ena e kī ena ko Ietū i aŋa i te rare-rare, ꞌai ka paru mai ki tōꞌoku mata, ꞌe he kī mai: «Ka oho koe ki te puna era ko Tiroē, ka hopu». He eꞌa a au he oho. I oti era te hopu i tōꞌoku mata, he māꞌeha rō ꞌai.
He ꞌui haka ꞌou e rā nuꞌu:  —¿ꞌI hē te taŋata ena?  He kī e rā kope:  —Kai ꞌite au.
Te mahana aŋa era e Ietū i te rare-rare ꞌe haka ora era i te mata o tū taŋata era he ⸤mahana haka ora⸥. ꞌO ira i maꞌu ai e te nuꞌu i rā taŋata ki te ⸤fariseo⸥.
—
He ꞌui ia e te fariseo:  —¿Pē hē i ai ai ko takeꞌa ꞌana e koe i te meꞌe ꞌi te hora ena?  He pāhono e rā taŋata:  —Ko paru mai ꞌana i tōꞌoku mata hai rare-rare, ko hopu ꞌā e au, ꞌe he māꞌeha rō ꞌai.
He kī e te tētahi fariseo: «Te kope aŋa i te meꞌe ena taꞌe o te ꞌAtua he taꞌe moꞌa i te mahana haka ora». ꞌE o te tētahi atu i kī: «¿Pē hē te taŋata hara ana aŋa i te mana tuꞌu pē nā?». He manaꞌu kē-kē rō atu ꞌai rā ŋā fariseo
ꞌe he ꞌui haka ꞌou ki tū taŋata era:  —Ki tuꞌu manaꞌu, ¿ko ai rā taŋata? Nā, paꞌi, ko haka ora atu ꞌana i tuꞌu mata.  He pāhono e rā taŋata:  —Mōꞌoku he perofeta.
Mo te ⸤hūrio⸥ ra-rahi taꞌe he parautiꞌa: rā taŋata i ai rō ꞌō he matapō, ꞌātā i haka uŋa rō ki tōꞌona matuꞌa mo oho ki ira
ꞌe he ꞌui:  —¿He poki nei o kōrua? ¿He parautiꞌa i poreko ai e matapō rō ꞌā? ¿Pē hē ia e takeꞌa ena ꞌi te hora nei?
He pāhono e te matuꞌa:  —Ko ꞌite ꞌana e māua he poki mau ꞌā a ia o māua, ꞌe i poreko ai e matapō rō ꞌana.
Te meꞌe o māua i taꞌe ꞌite pē hē a ia e takeꞌa ena ꞌi te hora nei, ꞌe ꞌina kai ꞌite takoꞌa a māua ꞌa ꞌai i haka ora i tōꞌona mata. Ka ꞌui ki a ia ꞌā; ko paꞌari ꞌana, ꞌe māꞌana mau ꞌā e kī atu.
I kī ai i te meꞌe nei e tōꞌona ŋā matuꞌa era he riꞌa-riꞌa ꞌo te ꞌite: te nuꞌu hūrio ra-rahi ko haꞌaꞌau era ꞌana mo haka eꞌa mau rō ꞌai mai roto i te hare pure i te nuꞌu kī: a Ietū he ⸤Kiritō⸥.
ꞌO ira i kī ai: «Ka ꞌui ki a ia ꞌā; ko paꞌari ꞌana, ꞌe māꞌana mau ꞌā e kī atu».
He haka uŋa haka ꞌou e rā nuꞌu ra-rahi era mo oho o tū taŋata ora era o te mata, he kī:  —Ka hōrea ꞌi muꞌa o te ꞌAtua he kī mai koe i te parautiꞌa o ruŋa i tū taŋata haka ora atu era i a koe. E ꞌite rō ꞌana, paꞌi, e mātou he taŋata hara a ia.
He pāhono e rā taŋata:  —Mo ai a ia he taŋata hara, kai ꞌite au. Tāꞌaku meꞌe i ꞌite: a au he taŋata matakeva ꞌi muꞌa ꞌā, ꞌe, hora nei, ko takeꞌa ꞌana e au i te meꞌe.
He ꞌui haka ꞌou:  —¿He aha te meꞌe i aŋa atu? ¿He aha te meꞌe i aŋa mo haka ora atu i tuꞌu mata?
He pāhono e rā taŋata:  —Ko kī atu ꞌana e au, ꞌe ꞌina kōrua he haka roŋo mai. ¿He aha kōrua e haŋa ena mo kī haka ꞌou atu ōꞌoku i tū meꞌe ꞌā? ¿Ka kī ꞌō e haŋa takoꞌa rō ꞌana kōrua mo riro he nuꞌu hāpī ꞌāꞌana?
He haꞌamata ia tū nuꞌu era he vā-vā i rā kope, ꞌe he kī:  —Ko koe ꞌā taꞌa meꞌe he taŋata hāpī o te taŋata era; a mātou he nuꞌu hāpī ꞌa ⸤Mōtē⸥.
Ko ꞌite ꞌana a mātou i vānaŋa rō te ꞌAtua ki a Mōtē, ꞌe te kope ena, kai ꞌite a mātou mai hē i eꞌa mai ai.
He pāhono e rā taŋata:  —¡Ko te meꞌe huru kē! ꞌIna a kōrua he ꞌite mai hē a ia i eꞌa mai ai, ka ai atu ko haka ora ꞌana i tōꞌoku mata.
Ko ꞌite riva-riva ꞌā a tātou: te ꞌAtua ꞌina he haka roŋo ki te nuꞌu hara; e haka roŋo ena ki te nuꞌu haꞌamuri ki a ia ꞌe aŋa i tāꞌana meꞌe haŋa.
Mai te haꞌamata iŋa ꞌā o te ao kai ŋaroꞌa mai ꞌana o ruŋa o te taŋata haka ora i te mata o te kope i poreko ai e matapō rō ꞌā.
Mo taꞌe ai o te taŋata era mai te ꞌAtua i oho mai ai, e ko ravaꞌa e ia mo aŋa e tahi meꞌe tuꞌu pa he meꞌe nei.
He kī ia e tū nuꞌu era:  —A koe, mai tuꞌu poreko iŋa ꞌā ki te hora nei, he taŋata hara, ꞌe, ¿e haŋa ꞌā koe mo hāpī mai i a mātou?  He toꞌo ia e tū nuꞌu ra-rahi era i rā taŋata he haka eꞌa mau rō ꞌai mai roto i te ⸤hare pure hūrio⸥.
He ŋaroꞌa e Ietū ko haka eꞌa mau ꞌana i tū taŋata matapō era mai te hare pure hūrio. I piri era ki rā kope he ꞌui:  —¿E haka moe rō ꞌana koe i tuꞌu manaꞌu ꞌi ruŋa i te ⸤Poki o te taŋata⸥?
He pāhono e rā kope:  —Ka kī mai koe ko ai nā meꞌe ki haka moe ai au i tōꞌoku manaꞌu ꞌi ruŋa i a ia.
He pāhono e Ietū:  —Nā ko takeꞌa ꞌā e koe: ko au mau nei ꞌā e vānaŋa atu ena.
He kī ia e tū taŋata era:  —ꞌI te hora nei ko haka moe ꞌana a au i tōꞌoku manaꞌu ꞌi ruŋa i a koe.  ꞌE he tū-turi he haꞌamuri.
He kī e Ietū: «A au i oho mai ai ki te ao nei mo kī i te meꞌe tano ꞌe i te meꞌe taꞌe tano o te taŋata. Te nuꞌu e keva rō ꞌā te mata mo te meꞌe o te ꞌAtua e haka māꞌeha rō e au i te rāua manaꞌu. ꞌE te nuꞌu kī ko ꞌite ꞌā a rāua o ruŋa i te ꞌAtua e haka aŋi-aŋi rō e au e keva rō ꞌana te rāua mata mo te meꞌe o te ꞌAtua».
I ŋaroꞌa era i rā meꞌe e te fariseo o muri, he kī:  —¿Taꞌa kī: e matapō rō ꞌana a mātou?
He pāhono e Ietū:  —ꞌĀhani kōrua he nuꞌu matapō mau ꞌā mo te meꞌe o te ꞌAtua, e ko paŋahaꞌa rahi te ūtuꞌa o te kōrua hara. ꞌE, ꞌi te kī e ꞌite rō ꞌana kōrua i te meꞌe o ruŋa i te ꞌAtua, ꞌata paŋahaꞌa te ūtuꞌa o te kōrua hara.
I tuꞌu era a Ietū ki Herikō, he uru he oho a ira.
ꞌI rā kona e noho era te taŋata ꞌono e tahi te ꞌīŋoa ko Tākeo, he pūꞌoko haka tere o te ⸤nuꞌu haka ꞌauhau i te taŋata hai moni mo te rōmano⸥.
Rā taŋata e haŋa rō ꞌana mo takeꞌa i a Ietū ꞌe, ꞌi tōꞌona poto-poto ꞌe ꞌi te rahi o te taŋata, ꞌina he takeꞌa e oŋa e uꞌi era.
ꞌO ira i tahuti i oho ai a muꞌa, he eke ki ruŋa i te tumu pika o te tapa o te ara o te kona a ira ka vari era a Ietū.
I vari era a ira, he hira a ruŋa he uꞌi ꞌe he kī e Ietū: «E Tākeo, ka topa koe mai ruŋa ena. ꞌArīnā ꞌi tuꞌu hare a au ka noho ena».
ꞌI tū hora ꞌā he topa a Tākeo, ko toꞌo atu ꞌā te koa, he maꞌu he oho i a Ietū.
I takeꞌa era e te taŋata, he haꞌamata he hēŋuꞌi-ŋuꞌi o ruŋa i a Ietū pē nei ē: «Ko oho ꞌā noho ꞌi te hare o te taŋata hara».
ꞌE, ꞌi te kona hare era, he eꞌa a Tākeo ki ruŋa he kī ki a Ietū:  —¿Ko ꞌite ꞌā koe? ꞌĪ a au he vahi a vāeŋa i tōꞌoku hauhaꞌa taꞌatoꞌa, ꞌe he vaꞌai e tahi pāꞌiŋa ki te nuꞌu veve. ꞌE mo ai, hora haka ꞌauhau era e au i te nuꞌu hai moni mo te rōmano i ꞌata haka ꞌauhau rō ki ravaꞌa takoꞌa mai ai tōꞌoku, hora nei he haka hoki e au e hā tara mo te tara ka tahi toke e au.
He kī e Ietū:  —ꞌI ꞌaŋarīnā te nuꞌu o te hare nei i eꞌa ai mai roto i te ūtuꞌa o te hara ꞌe i ravaꞌa ai i te ora ꞌāpī ꞌina he hopeꞌa raꞌa vaꞌai e te ꞌAtua; te taŋata nei, ꞌi te huri ꞌe ꞌi te haka moe i tōꞌona manaꞌu ꞌi ruŋa i te ꞌAtua, i haka takeꞌa mai ai he hakaara mau ꞌā o ⸤ꞌAparahama⸥.
Te ⸤Poki o te taŋata⸥, paꞌi, i oho mai ai mo kimi i te taŋata oho a te ara taꞌe tano mo haka huri i te manaꞌu ki te ꞌAtua, ki eꞌa ai mai roto i te ūtuꞌa o te hara ꞌe ki ravaꞌa ai i te ora ꞌāpī ꞌina he hopeꞌa raꞌa.
ꞌI te hāhine ia o Ietū ki Hērutarema, ꞌe ꞌi te manaꞌu o te nuꞌu era e haka roŋo era ki a ia pē nei ē: te ⸤haka tere iŋa ꞌāpī o te ꞌAtua⸥ nā he topa, he ꞌaꞌamu e Ietū i te ꞌaꞌamu haꞌaauraꞌa nei.
He kī:  «E ai rō ꞌā te taŋata hōnui e tahi ko oho ꞌā ki te henua roa-roa mo haka ꞌariki ꞌe ꞌai ka hoki mai.
ꞌI raꞌe ki te oho, he uŋa ki tōꞌona tāvini e hoꞌe ꞌahuru mo oho ki a ia, ꞌe he vaꞌai meꞌe rahi moni e tahi e tahi o rā ŋā tāvini ꞌe he kī: “E uꞌi te rāveꞌa mo haka aŋa i te moni ena ꞌātā ki tōꞌoku hoki iŋa mai”.
»Te nuꞌu o rā henua ꞌina he haŋa ki rā taŋata. He uŋa ia ꞌi tuꞌa ꞌā i te nuꞌu mo kī ki te kope māꞌana e haka ꞌariki: “Kai haŋa a mātou ki te taŋata ena mo ꞌariki o mātou”.
»I haka ꞌariki nō i tū taŋata era, ꞌe he hoki ki tōꞌona henua. I tuꞌu era he uŋa mo oho o tū nuꞌu tāvini era mo ꞌite e hia moni i ravaꞌa o tū moni vaꞌai era.
»He tuꞌu te kope raꞌe, he kī: “E te ꞌariki, o te moni vaꞌai mai era e koe, hora nei e hoꞌe ꞌahuru rahi haka ꞌou”.
He pāhono e tū ꞌariki era: “Ko tano ꞌā. Tāvini riva-riva mau ꞌā a koe. He haꞌatura ōꞌou ꞌi te meꞌe ꞌiti-ꞌiti pē nā, he haka suerekao koe e au o te kona e hoꞌe ꞌahuru”.
»He tuꞌu te rua, he kī: “E te ꞌariki, o te moni vaꞌai mai era e koe, hora nei e rima rahi haka ꞌou”.
He kī takoꞌa ki tū rua tāvini era: “He haka suerekao koe e au o te kona e rima”.
»He vari ia te tāvini haka ꞌou e tahi, he kī: “E te ꞌariki, ꞌī tuꞌu moni ꞌī aꞌa. Ko hāpaꞌo ꞌana e au ꞌi roto i te haroꞌi,
he riꞌa-riꞌa ōꞌoku i a koe. Ko ꞌite ꞌana, paꞌi, a au: taŋata haŋa koe mo aŋa e tuꞌu tāvini i taꞌa meꞌe kī ꞌe mo ravaꞌa meꞌe rahi atu meꞌe haka ꞌou mai taꞌa meꞌe vaꞌai. Pē ira takoꞌa ꞌana koe ꞌi te hora haka ꞌoka i te kai”.
»He kī e tū ꞌariki era: “E te tāvini taꞌe tano ē, hai taꞌa vānaŋa mau ena ꞌā ka haka ūtuꞌa ena koe e au. Mo ai e ꞌite riva-riva rō ꞌā e koe pē hē tōꞌoku huru,
¿he aha ia koe i taꞌe maꞌu ai i tōꞌoku moni ki roto i te hare hāpaꞌo moni mo haka hoki haka ꞌou mai e rahi rō ꞌana ꞌi te hora tuꞌu mai ōꞌoku?”.
»He kī e tū ꞌariki era ki te nuꞌu taꞌatoꞌa o ira: “Ka hiko kōrua i te moni mai te taŋata ena, ꞌe ꞌai ka vaꞌai rō ki te kope ravaꞌa era e hoꞌe ꞌahuru haka ꞌou”.
He kī e tū nuꞌu era: “E te ꞌariki, ¡ꞌai i a ia e hoꞌe ꞌahuru rahi haka ꞌou o te moni!”.
»He pāhono e tū ꞌariki era: “Te kope ꞌata rahi o te meꞌe, ꞌata rahi ka vaꞌai ena; ꞌe te kope ꞌina e tahi ꞌāꞌana meꞌe, ꞌātā ki te meꞌe manaꞌu e ia ꞌāꞌana ka hiko ena.
ꞌE te nuꞌu taꞌe haŋa era mo ꞌariki ōꞌoku, ka maꞌu mai ꞌai ka tiŋaꞌi ka haka mate rō ꞌi muꞌa i a au”».
I oti era te kī i te meꞌe nei, he eꞌa he oho haka ꞌou a Ietū ꞌi tōꞌona ara ki Hērutarema.
I hāhine era ki Vetefāhē ꞌe ki Vētānia, he kona o muri o te maꞌuŋa kī o te ꞌŌrivo, he uŋa e Ietū e rua o tāꞌana nuꞌu hāpī
koia ko kī: «Ka oho kōrua ki te kona o muꞌa era ai. Nā ꞌi ira te muni e here rō ꞌā, kai eke ꞌā e te taŋata. Ka kume, ꞌai ka maꞌu rō mai.
Mo ꞌui atu e te nuꞌu mo aha kōrua e kume ena, e kī: “O te mātou Pūꞌoko Haka Tere ko Ietū i kī mai”».
He oho tū nuꞌu hāpī era ꞌe pa he meꞌe kī mau era ꞌā e Ietū i topa ai.
E kume nō ꞌana i tū muni era he ꞌui e te nuꞌu o rāua rā muni pē nei ē:  —¿He aha rā kōrua e kume ena i te muni?
He pāhono e tū nuꞌu hāpī era:  —O te mātou Pūꞌoko Haka Tere ko Ietū i kī mai.
He haꞌatiꞌa e rā nuꞌu. He maꞌu ia i tū muni era, he puꞌa hai kahu o rāua, ꞌe he eke a Ietū.
E oho era a Ietū a te ara ꞌi ruŋa i rā muni, ꞌi muꞌa e hēriki e oho era e te taŋata hai kahu o rāua, he moꞌa iŋa ki a ia.
I hāhine era ki te hakaturu o te Maꞌuŋa o te ꞌŌrivo, te nuꞌu taꞌatoꞌa oho ꞌi muri i a ia, ꞌi te koa, he haꞌamata he ꞌeha ꞌai ka haꞌahana-hana i te ꞌAtua ꞌo te mana taꞌatoꞌa takeꞌa e rāua.
Pē nei e kī era:  «¡Taŋata haꞌamaitai e te ꞌAtua  te ꞌAriki oho mai nei hai ꞌīŋoa ōꞌona!»  «¡Ka ai te haumārū o te ꞌAtua i tōꞌona taŋata!»  «¡Ki haꞌahana-hana tahi tātou ki te ꞌAtua ꞌi te raŋi!».
ꞌI roto i tū nūnaꞌa taŋata era te tētahi ⸤fariseo⸥ e kī era:  —E te Maꞌori, ka ture ka haka mou te nuꞌu era.
He pāhono e Ietū:  —Mo mou o te nuꞌu era, he ꞌeha e te māꞌea.
I hāhine i oho era a Ietū ki Hērutarema, ꞌe i takeꞌa riva-riva era, he taŋi mo rā kona.
He kī:  «ꞌĀhani ꞌō ko ꞌite ꞌā a koe, ka ai atu ꞌi ꞌaŋarīnā, i te meꞌe mo vaꞌai atu i te haumārū. Hora nei ko naꞌa ꞌā e te ꞌAtua ꞌo tuꞌu taꞌe haŋa mai.
Nā e ai rō te mahana taꞌe au mōꞌou. Te nuꞌu taꞌe haŋa atu e puru e haka vari tahi rō i a koe ꞌe e tamaꞌi rō atu; e ko ravaꞌa koe mo tere.
E haka pararaha rō i a koe, e tiŋaꞌi rō i taꞌa ŋā poki, ꞌe te māꞌea taꞌatoꞌa titi i a koe e haka marere tahi rō, he taꞌe aŋi-aŋi ōꞌou i te hora tuꞌu mai o te ꞌAtua mo haka ora atu i a koe».
He uru a Ietū ki roto i te Kona Haꞌamuri ꞌAtua, ꞌe mai roto i tū-tute tahi ai i te nuꞌu hoꞌo i te rāua meꞌe ꞌi roto
ꞌe he kī: «Nā ꞌi ruŋa i te ⸤Pāpaꞌi Moꞌa⸥ e hāꞌaki ena te vānaŋa o te ꞌAtua pē nei ē: “Tōꞌoku hare e kī rō: ‘he hare mo pure’”, ꞌe ko haka riro ꞌā e kōrua he ꞌana o te toke-toke».
Paurō te mahana e hāpī era a Ietū ꞌi te Kona Haꞌamuri ꞌAtua. Te nuꞌu ra-rahi o te ⸤oromatuꞌa⸥, te nuꞌu ⸤maꞌori o te haka tere hūrio⸥, ꞌe te nuꞌu ra-rahi o rā kona e kimi rō ꞌā i te rāveꞌa mo tiŋaꞌi mo haka mate i a Ietū.
ꞌE, ꞌo te ai he taka-taka nō te aŋa o te taŋata mo haka roŋo i tāꞌana vānaŋa, ꞌina he ravaꞌa.
He ꞌui e te ⸤oromatuꞌa hopeꞌa o te ra-rahi⸥ ki a ꞌĒteva:  —¿He parautiꞌa te meꞌe kī nei o ruŋa i a koe?
He pāhono e ꞌĒteva:  —E te taina ē, e kuā koro ē, ka haka roŋo mai rā: Te tātou ꞌAtua, i a ia te ꞌana-ꞌana o te pūai taꞌatoꞌa, ko haka takeꞌa ꞌana i a ia ki te tātou tupuna ko ⸤ꞌAparahama⸥ ꞌi Mētōpōtāmia, ꞌi te hora kai oho kai noho ꞌā a ꞌAparahama ꞌi Hārana,
ꞌe i kī rō: “Ka haka rē tuꞌu kāiŋa ꞌe tuꞌu huaꞌai ꞌe ka oho ki te henua ka haka takeꞌa atu ena e au”.
»He eꞌa ia a ꞌAparahama mai te henua o te kārea he oho he noho ꞌi Hārana. ꞌI ira i mate ai tōꞌona matuꞌa tane. He maꞌu mai ia e te ꞌAtua i a ꞌAparahama ki te henua nei e kōrua e noho atu ena.
»I tuꞌu mai era, kai vaꞌai e te ꞌAtua, ꞌi rā hora, e tahi parehe henua mōꞌona, korohaŋa e tahi parehe ꞌiti-ꞌiti. Ka ai atu pē ira, i hōrea rō e te ꞌAtua e vaꞌai rō ki a ia mo tōꞌona hakaara. (ꞌI rā hora kai ai ꞌana te poki ꞌa ꞌAparahama).
ꞌE i kī takoꞌa rō e te ꞌAtua: tōꞌona hakaara e noho rō ꞌi te henua kē pa he taŋata o te rua henua, e riro rō he ꞌekaravo o te nuꞌu o rā henua, ꞌe e raveꞌino rō i a rāua e maha hānere matahiti.
»I kī takoꞌa rō pē nei ē: “E haka ūtuꞌa rō e au i te hau haka ꞌekaravo i tōꞌoku taŋata. Ki oti rā ūtuꞌa, he eꞌa tōꞌoku taŋata mai rā henua mo tāvini mai ki a au ꞌi te kona nei”.
ꞌI te haꞌaꞌau iŋa o te ꞌAtua ararua ko ꞌAparahama, i kī ai e te ꞌAtua ki a ꞌAparahama: māꞌana e hāpaꞌo i a ia ꞌe i tōꞌona hakaara, ꞌe mo kuā ꞌAparahama e haꞌamuri ꞌe e haꞌatura ki a ia. Pa he tāpaꞌo o rā haꞌaꞌau he kī e te ꞌAtua: e hore te kiri o te kinoŋa o te ŋā poki mo tāpura he taŋata ꞌāꞌana.  »ꞌO ira a ꞌAparahama, ꞌi te vaꞌu mahana o te poreko o tāꞌana poki ko Itaꞌata, i hore ai i te kiri o te kinoŋa. Pē ira takoꞌa i aŋa ai e Itaꞌata ki tāꞌana poki ko Hākovo, ꞌe e Hākovo ki tāꞌana ŋā poki, he matuꞌa o te hoꞌe ꞌahuru mā piti huaꞌai o te itaraera.
»Te ŋā poki raꞌe ꞌa Hākovo, ꞌi te mākota ꞌi te rāua taina ko ⸤Kōsē⸥, he toꞌo mai he hoꞌo ki te nuꞌu mo ꞌekaravo, ꞌe he maꞌu e rā nuꞌu ki Ehipto. ꞌE, ꞌi te ai ꞌi ruŋa i a Kōsē te mata o te ꞌAtua,
he haka eꞌa te aŋa i a ia mai roto i te ꞌati taꞌatoꞌa ꞌe he vaꞌai i te mārama-rama. ꞌO ira te ꞌariki o Ehipto i haŋa ai ki a Kōsē, he haka suerekao ꞌe he haka riro he pūꞌoko haka tere o tōꞌona meꞌe taꞌatoꞌa.
»He topa ia te oŋe ꞌe te ꞌati ꞌi Ehipto ꞌe ꞌi ⸤Kanaꞌana⸥: he kore te meꞌe mo kai o te tātou tupuna.
I ꞌite era a Hākovo ko Ehipto te kona i haꞌaputu i te kai, he uŋa i tāꞌana ŋā poki, he tupuna o tātou, mo oho mo hoꞌo mai hai kai. He oho iŋa raꞌe nei o rāua.
»ꞌI te rua oho iŋa ki Ehipto i haka ꞌite iho ai a Kōsē ki tōꞌona taina ko ai mau a ia, ꞌe pē ira te ꞌariki i ꞌite ai he aha te hau o Kōsē.
I oho era he uŋa e Kōsē mo oho o tōꞌona matuꞌa ꞌe o tōꞌona huaꞌai taꞌatoꞌa. Rā ŋā nuꞌu e hitu ꞌahuru mā pae.
Pē ira a Hākovo i tuꞌu i noho ai ꞌi Ehipto; ꞌi ira i mate ai, ꞌe ꞌi ira takoꞌa i mā-mate ai tāꞌana ŋā poki, tupuna o tātou.
Te hakari o Hākovo i maꞌu i hoki rō ki Tīkeme; ꞌi ira i tanu ai ꞌi te henua hoꞌo e ꞌAparahama mai te ŋā poki ꞌa ꞌĀmoro.
»I hāhine era mo tano o te hōrea kī e te ꞌAtua ki a ꞌAparahama, ko ꞌata rahi ꞌana te itaraera ꞌi Ehipto.
He oꞌo ia te ꞌariki ꞌāpī o rā henua taꞌe māhani ki a Kōsē.
Te ꞌariki nei i tōtōā rō i te tātou taŋata; ꞌi te haŋa mo haka kore i a rāua, he haka hoa i te ŋā poki poreko iho mo mā-mate.
»ꞌI rā noho iŋa i poreko ai a ⸤Mōtē⸥, poki hopeꞌa o te nehe-nehe. E toru ꞌāvaꞌe i naꞌa i hāpaꞌo ai ꞌi te hare.
I tuꞌu era te mahana ꞌina he rāveꞌa toe mo naꞌa mo oho nō i tū poki era ꞌi ira, he maꞌu he naꞌa ꞌi te kona kē. He ravaꞌa ia e te poki vahine o te ꞌariki ꞌe he hāpaꞌo pa he poki mau ꞌā ꞌāꞌana.
Pē ira a Mōtē i hāpī ai hai haka tere iŋa o te ehipto, ꞌe he riro he taŋata hōnui ꞌi tāꞌana meꞌe aŋa ꞌe ꞌi tāꞌana meꞌe kī.
»I tano era te maha ꞌahuru matahiti o Mōtē, he oho he uꞌi i tōꞌona hau, he itaraera.
I takeꞌa era e tōtōā ꞌā e te ehipto i te itaraera e tahi, he toꞌo mai he tiŋaꞌi he haka mate i tū ehipto era.
Ki tōꞌona manaꞌu e aŋi-aŋi rō e tōꞌona taina he itaraera: hai ia te ꞌAtua ka haka eꞌa era i a rāua mai roto i te ꞌati, ꞌe ꞌina kai aŋi-aŋi.
»ꞌI te rua mahana, he takeꞌa e Mōtē e rua itaraera e moto ꞌā. ꞌI te haŋa mo taꞌe moto haka ꞌou o rā ŋāŋata he kī: “He taina kōrua; ¿he aha rā e moto ena?”.
Te kope era ꞌāꞌana te ꞌata puꞌa i te rua he tono i a Mōtē ꞌe he kī: “¿ꞌA ꞌai koe i haka pūꞌoko o mātou?
¿E haŋa ꞌā koe mo tiŋaꞌi mo haka mate mai i a au pa he tiŋaꞌi iŋa ōꞌou i tū ehipto era o ꞌaŋataiahi?”.
»I ŋaroꞌa era e Mōtē i rā vānaŋa he riꞌa-riꞌa. He eꞌa he tere ki te rua henua te ꞌīŋoa ko Mariana. ꞌI ira i noho ai, he ⸤hāipo-ipo⸥ ꞌe he poreko e rua ꞌāꞌana poki.
»Ko ravaꞌa ꞌā ka maha ꞌahuru matahiti ꞌi ira he haka takeꞌa te merahi i a ia ki a Mōtē ꞌi te kona ꞌone taꞌe noho taŋata hāhine ki te maꞌuŋa ko ⸤Tinaī⸥, ꞌi roto i te ura ahi o te tumu e hū rō ꞌā.
He māere a Mōtē ꞌi tū meꞌe era ꞌe he haka hāhine mo uꞌi riva-riva. He ŋaroꞌa i te reꞌo o te ꞌAtua ka kī ki a ia:
“A au he ꞌAtua o tuꞌu tupuna. He ꞌAtua o ꞌAparahama, o Itaꞌata ꞌe o Hākovo”.  »He rurū ia a Mōtē ꞌi te riꞌa-riꞌa, ꞌe ꞌina he haŋa mo uꞌi.
He kī e te ꞌAtua: “Ka patu tuꞌu kirivaꞌe; te kona ena koe e māroa ena kona moꞌa.
Ko takeꞌa ꞌana e au te mamae ꞌe te māui-ui o tōꞌoku taŋata taꞌatoꞌa ꞌi Ehipto. Ko ŋaroꞌa takoꞌa ꞌana e au i te rāua taŋi. ꞌO ira a au i topa mai nei mo haka eꞌa i a rāua mai te rāua ꞌati. ꞌE ꞌī a au he uŋa i a koe ki Ehipto”.
»Ko te Mōtē taꞌe haŋa era nei e te itaraera, ꞌui era: “¿ꞌA ꞌai koe i haka pūꞌoko o mātou?”, ko ia te kope i uŋa e te ꞌAtua mo pūꞌoko haka tere o te itaraera ꞌe mo haka eꞌa i a rāua mai roto i te ꞌati hai merahi haka takeꞌa i a ia ꞌi roto i te ura ahi.
ꞌĀꞌana i toꞌo i te tātou tupuna mai Ehipto i aŋa i te mana ꞌi rā henua, ꞌi te kona ko Vaikava Mea-mea ꞌe pē ira ꞌana ꞌi te kona ꞌone taꞌe noho taŋata ꞌi roto i te maha ꞌahuru matahiti o rāua ꞌi ira.
»Ko te Mōtē mau nei ꞌā te meꞌe kī era ki te itaraera: “E haꞌataꞌa rō e te ꞌAtua mai roto i a kōrua e tahi perofeta pa he haꞌataꞌa iŋa nei i a au”.
ꞌE, takoꞌa, hora era ꞌā ꞌi te kona ꞌone taꞌe noho taŋata te itaraera, ko Mōtē te meꞌe i vānaŋa ararua ko te merahi ꞌi ruŋa i te maꞌuŋa ko Tinaī ꞌe i maꞌu i te vānaŋa ki te tātou tupuna. Ki a Mōtē e haka ꞌite era e te merahi i te vānaŋa o te ꞌAtua vaꞌai i te ora ꞌina he hopeꞌa raꞌa mo haka ꞌite mai ki a tātou ki te itaraera.
»ꞌE, te tātou tupuna ꞌina he haŋa mo haꞌatura ki a Mōtē; he riri nō te aŋa mōꞌona, ꞌe te meꞌe haŋa he hoki haka ꞌou o rāua ki Ehipto.
Hora era ōꞌona ꞌi ruŋa i te maꞌuŋa i kī ai e te tupuna ki a ⸤ꞌĀrone⸥, taina o Mōtē: “Ka aŋa hai ꞌatua mo haka tere i a tātou. Kai ꞌite mai, paꞌi, ko aha ꞌā a Mōtē”.
»He aŋa ia i te ꞌatua tuꞌu pa he tēnero. He tūtia ꞌe he aŋa i te ŋoŋoro ki rā ꞌatua, ꞌe he koa ꞌi tū meꞌe aŋa era.
ꞌO ira te ꞌAtua i hārui ai i te itaraera hai tuaꞌivi ꞌe he haka rē mo haꞌamuri ki te raꞌā, ki te māhina ꞌe ki te hetuꞌu haꞌariro e rāua he ꞌatua. Pē nei, paꞌi, e pāpaꞌi ena ꞌi ruŋa i te puka o te perofeta:  “E te itaraera ē,  ꞌi roto i te maha ꞌahuru matahiti o kōrua ꞌi te kona ꞌone taꞌe noho taŋata,  ¿i tiŋaꞌi rō kōrua i te ꞌanimare mo tūtia mai?
ꞌIna. Te meꞌe nō o kōrua i aŋa  he maꞌu i te karapā pure o te ꞌatua reo-reo ko Moroko,  ꞌe i te ꞌītoro tuꞌu pa he hetuꞌu ko Rēfana,  ꞌītoro aŋa e kōrua mo haꞌamuri.  ꞌO ira a au ka toꞌo ena i a kōrua mai te kōrua henua  ka hoa ena ki rā atu era o ⸤Vāvīrōnia⸥”.
»ꞌI te hora era o te tātou tupuna ꞌi te kona ꞌone taꞌe noho taŋata, e ai rō ꞌana te rāua ⸤Karapā Moꞌa⸥ haka aŋa e te ꞌAtua ki a Mōtē pa he meꞌe haka takeꞌa e ia, mo haka manaꞌu ki tōꞌona taŋata: a ia ꞌi muri i a rāua.
O te tātou tupuna i maꞌu mai i rā karapā ki nei ꞌi te hora tuꞌu mai ananake ko kuā ⸤Kosuē⸥ toꞌo i te henua nei mai te rima o te hau i he-heꞌi e te ꞌAtua. I noho ai rā karapā ꞌi nei ꞌātā ki te taꞌu o te ꞌariki era ko ⸤Tāvita⸥,
kope ꞌi ruŋa i a ia te mata o te ꞌAtua.  »He ani e Tāvita ki te ꞌAtua mo haꞌatiꞌa i a ia mo haka tuꞌu i te hare e tahi mo haꞌamuri o rāua o te hakaara o Hākovo ki a ia.
I hopeꞌa ai, ꞌa ⸤Toromono⸥, poki ꞌa Tāvita, i aŋa i te Kona Haꞌamuri ꞌAtua.
»Te parautiꞌa, ꞌina he noho te ꞌAtua i te hare aŋa hai rima o te taŋata. Pē nei, paꞌi, e hāꞌaki ena ꞌi ruŋa i te puka pāpaꞌi e te perofeta:
“Te raŋi he pepe ōꞌoku,  ꞌe te henua he kona raŋo o tōꞌoku vaꞌe.  ¿Pē hē ia te hare ka aŋa mai ena mōꞌoku?, i ꞌui ai e te ꞌAtua,  ¿hē te kona mo haka ora ōꞌoku?
¿Taꞌe ꞌō ꞌāꞌaku i aŋa i te meꞌe taꞌatoꞌa ena?”.
Ko te vānaŋa iŋa ꞌana ia a ꞌĒteva he meꞌe:  —E te pūꞌoko hio-hio ē, ꞌina kōrua he haŋa mo haka roŋo ꞌe mo haꞌatura ki te ꞌAtua, pa he nuꞌu taꞌe ꞌite ko ai te ꞌAtua parautiꞌa. Te aŋa o kōrua he aŋa i te meꞌe taꞌe tano ki te ⸤Vārua Maitai⸥. Te kōrua huru pa he huru ꞌā o te kōrua tupuna.
¿Ko ai o roto o te perofeta taꞌatoꞌa i taꞌe tōtōā e te kōrua tupuna? ꞌĀtā ko tiŋaꞌi ko haka mate ꞌana e rāua i te nuꞌu vānaŋa o ruŋa i te tuꞌu iŋa mai o te taŋata aŋa i te meꞌe tī-tika ꞌe ꞌina he hape, ꞌe ko tuꞌu mai ꞌā rā taŋata.  »I tuꞌu mai era, he toꞌo mai e kōrua he vaꞌai ki te rima o te nuꞌu taꞌe haŋa ki a ia ꞌe he haka tiŋaꞌi he haka mate.
Ki a kōrua i haka ꞌite atu ai e te merahi i te roŋo o te ꞌAtua; ꞌe, ꞌina kōrua he haꞌatura ki rā roŋo.
I ŋaroꞌa era i te meꞌe taꞌatoꞌa nei e rā nuꞌu, he ŋuŋu te niho mo ꞌĒteva.
ꞌE, a ꞌĒteva, ko ꞌī ꞌana e te pūai o te Vārua Maitai, he uꞌi a te raŋi he takeꞌa i te ꞌana-ꞌana o te ꞌAtua ꞌe i a Ietū e māroa rō ꞌana ꞌi te pāꞌiŋa mataꞌu.
He kī ia: «¡Ē, ka uꞌi rā kōrua! ꞌĪ e takeꞌa mai nei i te raŋi e ha-hata rō ꞌā, ꞌe i te ⸤Poki o te taŋata⸥ ꞌi te pāꞌiŋa mataꞌu o te ꞌAtua».
ꞌO ŋaroꞌa i tū vānaŋa era, he puru tū nuꞌu era i te rāua tariŋa hai rima ꞌe he ohu-ohu mo haka pōŋeha. He moko ananake he ꞌa-ꞌaru i a ꞌĒteva.
He to-toi he oho mai tū kona era ꞌe he tamaꞌi hai māꞌea. Tū nuꞌu mataꞌite reo-reo era ki te kope ꞌāpī te ꞌīŋoa ko Sauro i haka hāpaꞌo ai i te rāua paratoa.
E tamaꞌi era i a ꞌĒteva hai māꞌea ꞌai e pure era: «E Ietū ē, ka toꞌo koe i tōꞌoku vārua».
He tū-turi ia he ohu pūai: «¡E Ietū, ꞌina koe ko tapa atu i te hara nei o te nuꞌu nei!».  I oti era te kī i te meꞌe nei, he mate.
ꞌI te mahana haka ora haka ꞌou e tahi, he oho a Ietū ki te ⸤hare pure hūrio⸥. ꞌI roto e tahi taŋata rima rehe-rehe.
ꞌI roto takoꞌa te nuꞌu uꞌi hoki e haka ora rō a Ietū i te rima o tū taŋata era ꞌi rā mahana, mo ravaꞌa ꞌōtohe mo tuhi ko aŋa ꞌā i te meꞌe taꞌe tano ki te rāua haka tere iŋa.
He kī e Ietū ki tū taŋata rima rehe-rehe era: «Ka māroa rā koe ꞌi vāeŋa».
He ꞌui ia e Ietū ki tū nuꞌu era: «¿He aha te meꞌe haꞌatiꞌa mo aŋa ꞌi te mahana haka ora: he meꞌe riva-riva ꞌo he meꞌe rake-rake? ¿He haka ora i te taŋata ꞌo he tiŋaꞌi he haka mate?».  ꞌIna e tahi o rā nuꞌu i pāhono.
I riri a Ietū i uꞌi ai ki tū nuꞌu era koia ko haka ꞌaroha ꞌi te hio-hio o te rāua māhatu. He kī ia ki tū taŋata rima rehe-rehe era: «Ka haka toro mai tuꞌu rima».  I haka toro era he ora rō ꞌai tū rima era.
I eꞌa era tū nuꞌu ⸤fariseo⸥ era, he haꞌamata he haꞌaꞌau ananake ko te nuꞌu peꞌe ki a ⸤ꞌErore⸥ mo tiŋaꞌi mo haka mate i a Ietū.
E tahi mahana he oho a Ietū ananake ko tāꞌana nuꞌu hāpī ki te taha-taha o te vai era ko Karirea. ꞌI muri i a rāua i oho ai meꞌe rahi taŋata noho hāhine ki ira.
I ꞌite era e te nuꞌu o ruŋa i te mana taꞌatoꞌa aŋa e Ietū, he pae takoꞌa mai Hūrea, mai Hērutarema, mai Irumea, mai te rua pāꞌiŋa o te rio era ko Horotana, mai Tiro ꞌe mai Tīrone.
ꞌO ira a Ietū i kī ai ki tāꞌana nuꞌu hāpī mo haka riva-riva e tahi vaka mo eke ōꞌona ꞌo rei-rei i a ia e te taŋata.
ꞌI te rahi o te nuꞌu haka ora e ia, ꞌai e rere era te nuꞌu māui-ui taꞌatoꞌa ki ruŋa mo haka puā.
ꞌE te tātane oꞌo ki roto i te hakari o te nuꞌu, e takeꞌa era i a Ietū, he haka tū-turi i rā nuꞌu ꞌi muꞌa o Ietū koia ko kī pūai: «¡Ko koe te Poki o te ꞌAtua!».
Te aŋa nō ꞌa Ietū he ture pē nei ē: «ꞌIna kōrua ko haka ꞌite haka ꞌou ko ai a au».
He iri ia a Ietū ki ruŋa i te maꞌuŋa ananake ko te nuꞌu i haŋa e ia. I taka-taka era ꞌi ruŋa,
he toꞌo mai roto e hoꞌe ꞌahuru mā piti taŋata mo hāꞌūꞌū ki a ia ꞌe mo haka ꞌite o ruŋa i te ⸤roŋo riva-riva o te ꞌAtua⸥. Ki rā nuꞌu i kī ai he ꞌāpōtoro,
ꞌe he vaꞌai ki a rāua i te parau mo haka eꞌa mai roto i te taŋata i te tātane.
He nuꞌu nei te nuꞌu i toꞌo e Ietū: ko Tīmona, nape e Ietū ko Pētero;
ko ⸤Tanatiako⸥ ꞌe ko ⸤Iovani⸥, ararua e kī era e Ietū ko Voanéreke (te auraꞌa: «he ŋā poki o te pātiri»). A rāua he ŋā poki ꞌa Tevereo.
Te meꞌe takoꞌa i toꞌo: ko Antarea, ko Feripe, ko Torometi, ko Māteo, ko Tōmā, ko Tanatiako, poki ꞌa Arafeo, ko Tāreo, ko Tīmona, o roto i te nūnaꞌa he ⸤kananeo⸥,
ꞌe ko Hura Ikariote, hoꞌo era i a Ietū.
I hoki era a kuā Ietū ki te hare noho o rāua, he taka-taka haka ꞌou te taŋata ꞌi ira. ꞌI te rahi, ꞌina he ravaꞌa te hora mo kai o rāua.
I ꞌite era e te huaꞌai o Ietū i tāꞌana meꞌe aŋa, he oho mo toꞌo ꞌe mo maꞌu ꞌi muri i a rāua; e kī era, paꞌi, ko maꞌa-maꞌa ꞌana.
ꞌE o te ⸤maꞌori o te haka tere hūrio⸥ tuꞌu mai Hērutarema te kī: «Ko oꞌo ꞌā a Veresepupa, pūꞌoko o te tātane, ki roto i te kope era ꞌe ko vaꞌai ꞌā i te parau mo haka eꞌa i te tātane mai roto i te taŋata».
He kī e Ietū ki rā nuꞌu mo haka hāhine ki muri i a ia ꞌe he haꞌaauraꞌa hai vānaŋa nei:  «¿Pē hē a Rukifero ana haka eꞌa i a ia mau ꞌā?
Te henua tamaꞌi ki a rāua ꞌā e ko roa he ŋaro,
ꞌe te huaꞌai moto ki a rāua ꞌā e ko roa he haꞌataꞌa.
Pē ira takoꞌa, mo moto o Rukifero ꞌe o tāꞌana tātane ki a rāua ꞌā, te pūai o tōꞌona haka tere iŋa he ŋaro.
»ꞌIna e tahi kope mo uru mo toꞌo i te meꞌe o roto i te hare o te ꞌaito mo taꞌe here-here ꞌi raꞌe i rā ꞌaito. Pē ira mau nō, paꞌi, ana ravaꞌa i te meꞌe o roto i rā hare.
»ꞌĪ a au he kī atu: te ꞌAtua e haka kore nō i te hara taꞌatoꞌa ꞌe i te meꞌe taꞌe tano kī e te taŋata.
Te hara mau nō mo taꞌe haka kore e te ꞌAtua: he kī i te vānaŋa taꞌe tano mo te ⸤Vārua Maitai⸥. Te hara nei e ko kore ki te hora hopeꞌa».
I kī ai a Ietū i te meꞌe nei ꞌo te kī e rā nuꞌu ko oꞌo ꞌā a ia e te tātane.
He tuꞌu ia te matuꞌa vahine ꞌe te taina o Ietū. He no-noho ꞌi haho ꞌe he uŋa i te roŋo mo eꞌa.
He kī e te nuꞌu o muri i a Ietū:  —Ē, ꞌai tuꞌu matuꞌa vahine ꞌe tuꞌu ŋā taina era ꞌai haho ki a koe.
He kī e Ietū:  —¿Ko ꞌite ꞌana a kōrua ko ai te nuꞌu he matuꞌa ꞌe he taina takoꞌa ōꞌoku?
He uꞌi riva-riva ki te nuꞌu o tū kona era, ꞌai ka kī haka ꞌou:  —ꞌI nei takoꞌa te nuꞌu he matuꞌa vahine ꞌe he taina ōꞌoku.
Te nuꞌu aŋa, paꞌi, i te meꞌe haŋa o te ꞌAtua he huaꞌai takoꞌa ōꞌoku.
Te ⸤roŋo riva-riva o ruŋa i a Ietū⸥ he ⸤Kiritō⸥, Poki o te ꞌAtua, i haꞌamata ai
pe he meꞌe haka ꞌite e te perofeta era ko ꞌItaia ꞌi ruŋa i tāꞌana puka ꞌi te vānaŋa kī e te ꞌAtua ki tāꞌana Poki:  «ꞌĪ a au he uŋa i tāꞌaku taŋata maꞌuroŋo ꞌi raꞌe ki a koe  mo haka riva-riva i te ara mōꞌou.
Tōꞌona reꞌo e ŋaroꞌa rō ꞌi te kona ꞌone taꞌe noho taŋata:  “¡Ka haka riva-riva te ara mo te Kiritō;  ka mātaki e tahi ara tī-tika!”».
Pē ira i tuꞌu i tātara ai a Iovani Papatito ꞌi te kona ꞌone taꞌe noho taŋata. Tāꞌana tātara: e ⸤papatito⸥ te taŋata mo takeꞌa ko ⸤huri ꞌana te rāua manaꞌu ki te ꞌAtua⸥, pē ira he haka kore e te ꞌAtua i te rāua hara.
E rahi rō ꞌā te taŋata e oho era mai Hērutarema ꞌe mai te kona taꞌatoꞌa o Hūrea haka roŋo i tāꞌana vānaŋa. Te nuꞌu pinitinia i te rāua hara i papatito tahi rō e Iovani ꞌi roto i te rio ko Horotana.
Te kahu uru o Iovani i aŋa ai hai huru-huru kameio ꞌe hai pena kiri e here era. Hai manu tuꞌu pa he pereteꞌi ꞌe hai meri ravaꞌa o rā kona e kai era.
ꞌI roto i tāꞌana tātara e kī takoꞌa rō ꞌā: «ꞌI tuꞌa ōꞌoku ka oho mai ena te kope ꞌata hau ꞌi te pūai ki a au; ꞌātā e ko tano a au mo kume i te hau o tōꞌona kirivaꞌe.
A au e papatito atu ena hai vai; ꞌe, a ia ka papatito ena i a kōrua hai ⸤Vārua Maitai⸥».
ꞌI te mahana e tahi he eꞌa a Ietū mai Nātāreta, he kona o Karirea, he oho ki tū rio era ko Horotana ꞌe he papatito e Iovani.
I eꞌa era a Ietū mai roto i te vai, he takeꞌa ko ha-hata ꞌā te raŋi ꞌe mai ruŋa i topa ai te Vārua Maitai ki ruŋa i a ia tuꞌu pa he pāroma.
He ŋaroꞌa i te reꞌo mai te raŋi ka kī: «A koe he Poki ꞌāꞌaku, Poki haŋa rahi; ꞌi ruŋa i a koe tōꞌoku koa».
I oti era rā ŋā meꞌe, he maꞌu e te Vārua Maitai i a Ietū ki roto atu era o tū kona ꞌone taꞌe noho taŋata era.
E maha ꞌahuru mahana i noho ai ꞌi ira, ꞌe he haka ꞌatu e Rukifero mo hara o Ietū; ꞌi muri i te manuꞌino e noho era ꞌe o te merahi te hāpaꞌo i a ia.
I puru era ꞌi roto i te hare maꞌuꞌaurī e ⸤ꞌErore⸥ i a Iovani, he hoki a Ietū ki Karirea he haꞌamata he haka ꞌite i te ⸤roŋo riva-riva o te ꞌAtua⸥.
Pē nei e kī era: «Nā ko hāhine mai ꞌā te ⸤haka tere iŋa ꞌāpī o te ꞌAtua⸥; ko tano ꞌana, paꞌi, te hora kī era mo tuꞌu mai. ꞌO ira, ka huri te kōrua manaꞌu ki a ia, ka haka tapa mai roto i te hara, ꞌe ꞌai ka haka moe rō te kōrua manaꞌu ꞌi ruŋa i te roŋo riva-riva o te ꞌAtua, ki oꞌo ai a kōrua ki roto i te haka tere iŋa ꞌāpī ōꞌona».
E haꞌere e oho nō ꞌā a Ietū a te taha-taha o te vai ko Karirea, he takeꞌa e rua kope hī ika ko Tīmona ꞌe he taina ōꞌona ko Antarea, e tuku ꞌā.
He kī e Ietū: «Ka oho mai kōrua mo nuꞌu hāpī ꞌāꞌaku. ꞌĪ a au he haka riro i a kōrua he nuꞌu hī taŋata mo te ꞌAtua».
ꞌI tū hora ꞌā i haka rē ai i te rāua kūpeŋa ꞌe he eꞌa he oho ꞌi muri i a Ietū.
Pe muꞌa ꞌiti he takeꞌa i a ⸤Tanatiako⸥ ararua ko tōꞌona taina ko ⸤Iovani⸥, he ŋā poki ꞌa Tevereo, ꞌi ruŋa i te rāua vaka e haka riva-riva ꞌana i te kūpeŋa.
He kī e Ietū ki tū ŋā kope era mo oho ꞌi muri i a ia. ꞌI tū hora ꞌā he eꞌa ararua mai muri i te rāua matuꞌa tane ꞌe nuꞌu aŋa o rāua, ꞌe he oho ꞌi muri i a Ietū.
He oho ia a Ietū ananake ko tū nuꞌu era ki Kaperenāū. I tano era te ⸤mahana haka ora⸥, he uru a Ietū ki roto i te ⸤hare pure hūrio⸥ he hāpī i te taŋata.
I ŋaroꞌa era i a Ietū, he māere tahi ꞌi te pūai o te hāpī iŋa; e hāpī era pa he taŋata i a ia te parau o te meꞌe taꞌatoꞌa ꞌe taꞌe pa he hāpī iŋa o te ⸤maꞌori o te haka tere hūrio⸥.
E hāpī nō ꞌā a Ietū, he oꞌo e tahi taŋata ko uru ꞌā e te tātane, he ohu:
—¿He aha taꞌa meꞌe haŋa i a mātou, e Ietū o Nātāreta ē? ¿E oho mai ꞌana koe mo haka kore i a mātou? Ko ꞌite ꞌana a au ko ai koe: he kope moꞌa uŋa mai e te ꞌAtua.
He kī e Ietū ki tū tātane era:  —¡Ka mou ꞌe ka eꞌa koe mai roto i te taŋata ena!
He haka kiki-kiki i rā taŋata, ꞌai ka eꞌa mai roto koia ko ki-kiu.
He riꞌa-riꞌa te nuꞌu taꞌatoꞌa koia ko ꞌui ki a rāua ꞌā: «¿He aha nei? ¡Te huru o tōꞌona hāpī iŋa huru ꞌāpī! ¡Te pūai ꞌātā he haꞌatura e te tātane!».
ꞌE kai roa te parau ꞌāpī o ruŋa i a Ietū i tuꞌu ai ki te kona taꞌatoꞌa o Karirea.
I eꞌa era a kuā Ietū mai roto i te hare pure, he oho koia ko Tanatiako ꞌe ko Iovani ki te hare o Tīmona ꞌe o Antarea. I tuꞌu era he uru ananake.
Te māmā huŋavai o Tīmona e moe rō ꞌana ꞌi ruŋa i te roꞌi, e vera pūai rō ꞌā te hakari ꞌi te māui-ui. He haka ꞌite ki a Ietū.
He haka hāhine a Ietū ki tū viꞌe era, he ꞌa-ꞌaru a te rima ꞌe he haka eꞌa ki ruŋa. ꞌI tū hora ꞌā he ora rō ꞌai te māui-ui, ꞌe he haꞌamata rā viꞌe he vaꞌai hai kai mo kuā Ietū.
I ahi-ahi pō era, he maꞌu ki a Ietū i te nuꞌu māui-ui taꞌatoꞌa o ira ꞌe i te nuꞌu oꞌo e te tātane.
Pē ira i taka-taka ai te nuꞌu taꞌatoꞌa o rā kona ꞌi haho o te hare.
Rauhuru māui-ui i haka ora ꞌe meꞌe rahi tātane i haka eꞌa mai roto i te taŋata, ꞌe ꞌina he haꞌatiꞌa e Ietū mo vānaŋa o rā ŋā tātane ꞌo te ꞌite ko ai a ia.
ꞌI te rua mahana, e pōꞌuri nō ꞌā, he eꞌa a Ietū mai Kaperenāū he oho he pure ꞌi te kona ꞌina he taŋata.
He eꞌa a kuā Pētero he kimi.
I ravaꞌa era he kī:  —Nā te nuꞌu taꞌatoꞌa e kimi ꞌā i a koe.
He kī ia e Ietū:  —Mai tātou ki oho hai kona taŋata hāhine mai ki haka ꞌite a au i te roŋo o te ꞌAtua ꞌi rā ŋā kona takoꞌa. Mo ira, paꞌi, a au i oho mai ai.
ꞌI roto i te hare pure hūrio o te kona taꞌatoꞌa o Karirea e haka ꞌite era a Ietū i te roŋo, ꞌe, takoꞌa, e haka eꞌa era i te tātane mai roto i te taŋata.
ꞌI te mahana e tahi he haka hāhine ki a Ietū te taŋata māui-ui ꞌi te rēpera, he noi he tū-turi ꞌai ka kī:  —Mo haŋa ōꞌou, i a koe te ora o tōꞌoku māui-ui.
He haka ꞌaroha a Ietū i tū taŋata era; he haka puā hai rima he kī:  —Ko haŋa ꞌana a au.
ꞌI tū hora ꞌā he kore te māui-ui ꞌe he ora rō ꞌai.
I meꞌe era he haka oho e Ietū ꞌai ka kī:
—ꞌIna koe ko ꞌaꞌamu e tahi nuꞌu. Ka oho ka haka takeꞌa i a koe ki te ⸤oromatuꞌa⸥. E maꞌu te meꞌe mo tūtia haka ꞌite mai e ⸤Mōtē⸥ mo tuꞌu ⸤haka maꞌitaki⸥ mo ꞌite e te oromatuꞌa ꞌe pē ira takoꞌa ꞌā e te taŋata ko ora ꞌana tuꞌu māui-ui.
Kai mou rā kope; i ꞌaꞌamu nō ki te taꞌatoꞌa. ꞌO ira ꞌina he tano haka ꞌou a Ietū mo tuꞌu ki te kona nūnaꞌa hare e ꞌite rō ꞌana e te nuꞌu ꞌo putu-putu ꞌi muri. Te aŋa ia ꞌa Ietū he noho a te kona ꞌina he rahi e te taŋata. ꞌE, ka ai atu pē ira, ko te tuꞌu iŋa ꞌā ki a ia te nuꞌu mai te kona taꞌatoꞌa.
He eꞌa tahi tū nuꞌu era he maꞌu he oho i a Ietū ki muꞌa o Pirato.
He kī:  —E Pirato, i ravaꞌa ai e mātou i te taŋata nei e haka tumu ꞌana i te ture. E kī ꞌā ꞌina ko ꞌauhau ki te ꞌariki rōmano i te moni kī mo ꞌauhau, ꞌe pē nei takoꞌa i kī ai: ko ia te ⸤Kiritō⸥ ꞌe te ꞌAriki.
He ꞌui e Pirato:  —¿He ꞌAriki koe o te ⸤hūrio⸥?  He pāhono e Ietū:  —ꞌĀꞌau i kī.
He kī ia e Pirato ki tū ŋā ⸤oromatuꞌa ra-rahi⸥ era ꞌe ki te taŋata taꞌatoꞌa ꞌi ira:  —Ki tōꞌoku uꞌi, ꞌina e tahi meꞌe rake-rake o te taŋata nei i aŋa ki tano ai mo haka ūtuꞌa.
He ꞌata kī e tū nuꞌu era:  —Hai hāpī ꞌāꞌana e haka tumu ena i te ture ꞌi roto i te taŋata. I haꞌamata ai ꞌi Karirea, ꞌe, hora nei, ꞌī e aŋa ꞌā ꞌi Hūrea.
I ŋaroꞌa era e Pirato i te meꞌe kī e rā nuꞌu, he ꞌui hoki a Ietū o Karirea, kona haka tere e ꞌErore.
He pāhono e rā nuꞌu: «ꞌĒ-ē, o rā kona».  I ŋaroꞌa era e Pirato, he kī mo maꞌu ki a ꞌErore ꞌi te ai ꞌi Hērutarema a ꞌErore ꞌi rā ŋā mahana.
I takeꞌa era e ꞌErore i a Ietū, he toꞌo rō atu ꞌai te koa ꞌi te meꞌe i rahi rō te mahana i pohe mo māhani ki a Ietū, he rava ŋaroꞌa i te vānaŋa o ruŋa i a ia. Te haŋa o ꞌErore mo takeꞌa i te mana aŋa e Ietū.
Meꞌe rahi te meꞌe i ꞌui, ꞌe, ꞌina kai pāhono e Ietū.
ꞌI muri i a ꞌErore te oromatuꞌa ra-rahi ꞌe te ⸤maꞌori o te haka tere hūrio⸥ ꞌai e kī era: a Ietū e aŋa rō ꞌana i te meꞌe taꞌe tano.
He haꞌamata ia a ꞌErore ananake ko tāꞌana mūtoꞌi he vā-vā ꞌe he haka meꞌe-meꞌe i a Ietū. He haka uru hai kahu hopeꞌa o te tau, ꞌai ka haka hoki haka ꞌou ki a Pirato.
ꞌI rā mahana i riro ai a ꞌErore ararua ko Pirato he repahoa; ꞌi muꞌa ꞌana he moto nō te aŋa o rāua.
He haka taka-taka e Pirato i te oromatuꞌa ra-rahi, i te nuꞌu ra-rahi ꞌe i te taŋata taꞌatoꞌa o ira
he kī:  —A kōrua i maꞌu mai i te kope nei koia ko kī mai e haka moto ꞌā i te taŋata. I ꞌui rō e au ꞌi muꞌa i a kōrua ꞌe ꞌina he hape ōꞌona e au i ravaꞌa o te meꞌe taꞌatoꞌa kī mai e kōrua.
Pē ira ꞌā a ꞌErore, ꞌe nā ko haka hoki haka ꞌou mai ꞌā. ꞌĪ a au he kī atu: kai ravaꞌa e au e tahi hape o te taŋata nei ki haka ūtuꞌa ai hai mate.
ꞌĪ he haka tiŋaꞌi hai ꞌuaka, ki oti he haka rē i a ia mo oho. [
ꞌI te ⸤ŋoŋoro he Pakate⸥, e ai rō ꞌā te meꞌe rava aŋa e Pirato, he haka eꞌa e tahi kope puru mo haka koa o te taŋata.]
He ohu ia e te nuꞌu:  —¡Ka haka kore te kope ena ꞌe ka haka eꞌa mai a Varavā!
Te taŋata nei i puru ai ꞌo te haka tumu i te ture ki te nuꞌu ra-rahi o te rōmano ꞌe ꞌo te tiŋaꞌi ꞌo te haka mate i te taŋata e tahi.
A Pirato, ꞌi te haŋa mo haka eꞌa i a Ietū, he vānaŋa haka ꞌou ki te taŋata.
ꞌE ꞌina he haka roŋo e te nuꞌu; ꞌai e ꞌata ohu era:  —¡Ka veo ꞌi ruŋa i te tātaurō!
He toru kī iŋa nei o Pirato ki te nuꞌu:  —¿He aha tāꞌana meꞌe taꞌe tano i aŋa? ꞌIna e tahi meꞌe rake-rake e au i takeꞌa mo haka ūtuꞌa i a ia hai mate. ꞌĪ a au he haka tiŋaꞌi. Ki oti he haka rē mo oho.
ꞌE te taŋata, ꞌai e ꞌata ohu era:  —¡Ka veo ꞌi ruŋa i te tātaurō!  ꞌI te rahi o te ohu-ohu iŋa, he haka roŋo e Pirato.
He aŋa ia i tū meꞌe ohu era.
He haka eꞌa i a Varavā, taŋata puru era ꞌo te haka tumu i te ture ꞌe ꞌo te tiŋaꞌi ꞌo te haka mate i te taŋata e tahi, ꞌe he vaꞌai i a Ietū ki te vaꞌehau mo aŋa i tū meꞌe ohu era e te taŋata.
I maꞌu i oho era i a Ietū mo tiŋaꞌi ꞌi ruŋa i te tātaurō, ꞌi te ara te taŋata e tahi o te kona ko Tīrene, te ꞌīŋoa ko Tīmona, e vari ꞌana a ira mai ꞌuta. He toꞌo mai e te vaꞌehau i rā taŋata, he haka ꞌamo i te tātaurō ꞌamo e Ietū ꞌe he haka oho ꞌi tuꞌa.
Meꞌe rahi te nuꞌu oho ꞌi tuꞌa o Ietū, ꞌe ꞌi roto te ŋā viꞌe e ta-taŋi ꞌā ꞌi te ꞌaroha i a ia.
He hārui he uꞌi e Ietū ꞌe he kī:  «E te ŋā viꞌe o Hērutarema ē, ꞌina kōrua ko ta-taŋi mōꞌoku. Ka ta-taŋi mo te kōrua ŋā poki ꞌe mo kōrua mau ꞌā.
Nā e tuꞌu rō te mahana e kī rō: “¡Ko te koa i te ŋā viꞌe paꞌa, i te ŋā viꞌe kai aꞌu i te poki ꞌe i te ŋā viꞌe kai matuꞌa vahine!”.
ꞌI rā ŋā mahana e kī takoꞌa rō e te nuꞌu: “E te maꞌuŋa ē, ka tanu mai koe i a mātou”.
Mo ai ꞌī e aŋa mai ꞌana i te ŋā meꞌe nei ꞌi ruŋa i a au, he tumu taꞌe paka-paka, ¿he aha rā nei te meꞌe ka aŋa atu ena ki a kōrua ki te tumu paka-paka?».
I maꞌu takoꞌa rō e rua kope taparahi-taꞌata mo tiŋaꞌi ꞌi ruŋa i te tātaurō ꞌi muri i a Ietū.
I tuꞌu era ki te kona kī Kona o te Pakahera Taŋata Mate, he veo i a Ietū ꞌi ruŋa i te tātaurō ꞌe i tū ŋā kope era hoko rua ꞌi ruŋa i to rāua, e tahi ꞌi te pāꞌiŋa mataꞌu ꞌe te rua ꞌi te pāꞌiŋa maui. [
He kī a Ietū: «E Koro, ka haka rehu koe i te meꞌe aŋa mai e te nuꞌu nei; kai ꞌite e aha ꞌā a rāua».]  Te vaꞌehau ia ko no-noho ko pere ꞌā i te kahu o Ietū mo uꞌi ki a ai ki a ai ana topa.
ꞌI ira te nuꞌu e uꞌi ꞌana; ꞌe te nuꞌu ra-rahi e haka ka-kata ꞌā: «Ko haka eꞌa ꞌana i te tētahi taŋata mai roto i te rāua ꞌati. Mo ai he ⸤Kiritō⸥ mau ꞌā ꞌe o te ꞌAtua i uŋa mai, ka haka ora i a ia ꞌā ꞌi te hora nei».
Te vaꞌehau takoꞌa e haka meꞌe-meꞌe ꞌana ki a Ietū hai vaꞌai hai ꞌava moni taꞌe rahi
ꞌe hai kī pē nei ē: «¡Mo ai ōꞌou he ꞌAriki o te hūrio, ka haka ora koe i a koe ꞌā!».
ꞌI ruŋa i te pūꞌoko o te tātaurō o Ietū e tau rō ꞌā e tahi miro pararaha e hāꞌaki rō ꞌana: «He ꞌAriki o te hūrio».
E tahi o tū ŋā taparahi-taꞌata veo era ꞌi muri i a Ietū pē rā ꞌā e kī era:  —Mo ai ōꞌou he Kiritō, ¡ka haka ora koe i a koe ꞌe pē ira ꞌā i a māua!
He ture e tū rua kope era o muri i a Ietū he kī:  —¿ꞌIna ꞌō koe he riꞌa-riꞌa ꞌi te ꞌAtua, ka ai atu ꞌī tāua ko haka ūtuꞌa ꞌā pa he haka ūtuꞌa iŋa ena i a ia?
Te ūtuꞌa nei e tano rō ꞌā mo tāua, he ꞌauhau o te meꞌe taꞌe tano aŋa. ꞌE te taŋata ena ꞌina e tahi ōꞌona hape.
He kī haka ꞌou e tū kope era:  —E Ietū, e manaꞌu koe ki a au ꞌi te hora o tuꞌu haka tere iŋa pa he ꞌariki.
He pāhono e Ietū:  —ꞌĪ a au he kī atu: ꞌarīnā mau nei ꞌā ꞌi muri i a au koe ꞌi te kona o tōꞌoku Matuꞌa.
Mai te hora kai ki te hora toru o te ahi-ahi i pōhāhā tahi ai te henua.
Kai māꞌeha haka ꞌou te raꞌā, ꞌe te kahu puru i te kona hopeꞌa o te moꞌa o roto i te ⸤Kona Haꞌamuri ꞌAtua⸥ he paihi a vāeŋa.⁠
ꞌE a Ietū i haka pūai i ohu ai: «¡E Koro ōꞌoku ē, ꞌī a au he vaꞌai atu, ꞌi te hora nei, i tōꞌoku vārua ki tuꞌu rima!».  I oti era te kī i te meꞌe nei he mate.
I takeꞌa era e te kape o te rōmano i rā meꞌe, he haꞌahana-hana ki te ꞌAtua ꞌe he kī: «He aŋi ꞌā tū taŋata nei taŋata hape kore».
Te nuꞌu taꞌatoꞌa takeꞌa i rā meꞌe he eꞌa he oho mai ira ko ꞌaroha atu ꞌā.
Te repahoa taꞌatoꞌa o Ietū ꞌe te ŋā viꞌe oho mai Karirea ꞌi muri i a ia mai kōnui ꞌā e noho e uꞌi era.
E ai rō ꞌana e tahi taŋata riva aŋa i te meꞌe tī-tika te ꞌīŋoa ko ⸤Kōsē⸥ o te kona ko Ārimatea, he kona o Hūrea. A ia o roto o te ⸤nūnaꞌa taŋata i a rāua te kī iŋa hopeꞌa o te haka tere hūrio⸥. A Kōsē e tiaki ꞌā ki te tuꞌu iŋa mai o te haka tere iŋa ꞌāpī o te ꞌAtua, ꞌe ꞌina kai peꞌe ki tū meꞌe aŋa era ki a Ietū e tū nūnaꞌa taŋata era.
—.
He oho ki a Pirato he ani mo vaꞌai i te hakari o Ietū.
I haka topa era mai ruŋa i te tātaurō, he viri hai tāvana rino, ꞌai ka maꞌu ka haka rē ꞌi roto i te kona pa he piha i ka-karo ꞌi roto i te māꞌea mo te pāpaku, kona kai haka rē ꞌā te pāpaku raꞌe.
Rā mahana he mahana haka riva-riva mo te rua mahana he ⸤mahana haka ora⸥.
Te ŋā viꞌe tuꞌu ꞌi muri i a Ietū mai Karirea he oho he uꞌi i tū kona era ꞌe pē hē i haka rē ai i te hakari o Ietū.
I oti era he hoki ki te hare, he aŋa he haka rito i te manoꞌi ꞌe i te meꞌe haka ꞌou mo paru o te hakari o Ietū. ꞌE, ꞌi te ai ko tano ꞌā te mahana haka ora, he haka ora rā ŋā viꞌe, pa he meꞌe kī e te rāua haka tere iŋa.
He takeꞌa ia e au i te Māmoe e māroa rō ꞌana ꞌi ruŋa i te maꞌuŋa era ko ⸤Tione⸥. ꞌI muri i a ia e hoꞌe hānere maha ꞌahuru mā maha taꞌutini taŋata ꞌi te rāua tira e pāpaꞌi rō ꞌā te ꞌīŋoa o te Māmoe ꞌe o tōꞌona Matuꞌa.
He ŋaroꞌa e au ꞌi rā hora i te heruru ꞌi te raŋi e tuꞌu rō ꞌā pa he heruru o te vai topa mai te kona ruŋa nui, pa he heruru pūai o te pātiri, ꞌe pa he heruru o te meꞌe rahi nō atu arpa .
Rā meꞌe he ŋāŋata era e hoꞌe hānere maha ꞌahuru mā maha taꞌutini haꞌataꞌa era e te ꞌAtua mai roto i te taŋata taꞌatoꞌa o te ao, haka eꞌa era mai roto i te ūtuꞌa o te hara. E hīmene ꞌana i te hīmene ꞌāpī, hīmene ko rāua mau nō i ꞌite, ꞌi muꞌa o te kona pepe noho ꞌariki era, o te meꞌe ora era e hā ꞌe o tū ŋāŋata ra-rahi era.
Te nuꞌu nei he nuꞌu kai haꞌamuri ki te ꞌītoro, he nuꞌu kai haka rē i te ꞌAtua ki te hora hopeꞌa, ꞌe he nuꞌu i oho ꞌi muri i te Māmoe ki te kona nō era o te Māmoe i oho. A rāua ko haꞌataꞌa ꞌā mai roto i te taŋata taꞌatoꞌa o te ao pa he meꞌe raꞌe mo mahia ki te ꞌAtua ꞌe ki te Māmoe.
Te nuꞌu nei nuꞌu taꞌe reo-reo ꞌe nuꞌu ꞌina rāua hape.
He takeꞌa ia e au i te merahi haka ꞌou e tahi e rere rō ꞌana ꞌi vāeŋa era o te raŋi e maꞌu rō ꞌana i te roŋo ꞌina he hopeꞌa raꞌa mo haka ꞌite ki te nuꞌu o te taꞌatoꞌa nō hau, ꞌarero ꞌe kona o te ao.
E kī pūai era:  «E moꞌa kōrua i te ꞌAtua, e haꞌahana-hana kōrua i a ia  ꞌo te ai ꞌī ko tuꞌu mai ꞌā te hora era mo ture ōꞌona i te taŋata.  E haꞌamuri kōrua ki te kope ꞌāꞌana i aŋa i te raŋi,  i te henua, i te vaikava ꞌe i te kona manana vai».
ꞌI tuꞌa e kī e oho era te rua merahi:  «¡Ko haka pararaha tahi ꞌā te kona nui-nui era ko ⸤Vāvīrōnia⸥,  kona haka hara ꞌe haka haꞌamuri era i te taŋata taꞌatoꞌa o te ao ki te meꞌe taꞌe he ꞌAtua!».
ꞌI tuꞌa o rā merahi te toru merahi e kī e oho era hai reꞌo pūai pē nei ē:  «Te nuꞌu haꞌamuri ki te manuꞌino eꞌa era mai roto i te vaikava ꞌe ki te ꞌītoro aŋa era pē ia, haka rē i a rāua mo tāpaꞌo a te tira ꞌo a te rima hai tāpaꞌo o rā manuꞌino
e unu rō i te ꞌava taꞌe ꞌānoꞌi o te ꞌAtua, te auraꞌa, e haka ūtuꞌa rō e te ꞌAtua hai ūtuꞌa taparahi-taꞌata. ꞌE ꞌi muꞌa o te merahi ꞌe o te Māmoe e haka māui-ui rō e te ꞌAtua hai ahi ꞌe hai azufre .
ꞌE mai te kona ꞌamo o rāua i te ūtuꞌa ka eꞌa ena te ꞌau ꞌina he hopeꞌa raꞌa, ꞌe ꞌi ira, ka pō ka ꞌōtea, ꞌina he haka ora te nuꞌu haꞌamuri ki te manuꞌino ꞌe ki te ꞌītoro aŋa pē ia haka tāpaꞌo i a rāua hai ꞌīŋoa o rā manuꞌino».
ꞌI te meꞌe era pē ira ka topa ena, te nuꞌu haꞌataꞌa e te ꞌAtua māꞌana, haꞌatura i tāꞌana roŋo, taꞌe haka rē i a Ietū ki te hora hopeꞌa, e ꞌite mo ꞌamo i te ꞌati topa ꞌi ruŋa i a rāua.
He ŋaroꞌa ia e au i te reꞌo e tahi mai te raŋi e kī ꞌā: «Ka pāpaꞌi te meꞌe nei: “Ko te koa i te nuꞌu mate, ꞌi te hora nei ꞌe pe muꞌa ka oho ena, ⸤haka moe i te manaꞌu⸥ ꞌi ruŋa i te tātou Pūꞌoko Haka Tere ko Ietū Kiritō”».  «ꞌĒ-ē —i kī ai e te ⸤Vārua Maitai⸥— e haka ora rō rāua mai te rāua aŋa, ꞌe e vaꞌai rō hai meꞌe mo haka koa ꞌo te rāua meꞌe riva-riva aŋa».
He uꞌi atu a au he raŋi tea-tea e tahi ꞌi ruŋa e noho rō ꞌā te kope pa he Poki era ꞌā o te taŋata. E puꞌa rō ꞌā i te hei aŋa hai piru, ꞌe ꞌi te rima e maꞌu rō ꞌā i te hoe kaꞌi-kaꞌi hore tariko.
ꞌE mai te kona haꞌamuri ꞌAtua ꞌi te raŋi i eꞌa mai ai te merahi haka ꞌou e tahi e ohu pūai ꞌā ki tū kope era: «¡Ka toꞌo taꞌa hoe ka hore te tariko; ko tano ꞌana, paꞌi, tōꞌona hora mo kato!».
He haꞌamata ia tū kope noho era ꞌi ruŋa i te raŋi he kato i te tariko o ruŋa i te henua.
He eꞌa ia e tahi merahi haka ꞌou mai te kona haꞌamuri ꞌAtua ꞌi te raŋi e maꞌu takoꞌa rō ꞌana i te hoe kaꞌi-kaꞌi hore tariko.
ꞌE mai te kona ⸤fata⸥ era i eꞌa ai te merahi haka ꞌou e tahi i a ia te parau o te ahi, ꞌe hai reꞌo pūai i ohu ai ki te merahi maꞌu era i te hoe kaꞌi-kaꞌi hore tariko: «¡Ka ha-haꞌo taꞌa hoe kaꞌi-kaꞌi ena a roto i te tumu vino, ꞌe ꞌai ka hore tahi rō te kāhui vino ena o ruŋa i te henua; ko para tahi ꞌana, paꞌi!».
He ha-haꞌo ia tū merahi era i tū hoe kaꞌi-kaꞌi era ꞌāꞌana a roto i te tumu vino, ꞌe he hore i te vino taꞌatoꞌa o ruŋa i te henua. I oti era he haꞌaꞌī ki roto i te poko-poko nui-nui e tahi, he kona mo rei-rei ka piꞌi-piꞌi rō. Te meꞌe nei he haꞌaauraꞌa o te ūtuꞌa o te ꞌAtua mo te nuꞌu aŋa i te meꞌe taꞌe tano.
He rei-rei i rā vino taꞌatoꞌa era ꞌi haho o te kona noho taŋata. ꞌE mai roto i rā poko-poko he toto te meꞌe i tehe ki te roa era e toru hānere kilómetro , ꞌe te parera ki te roa ena o te tāvaha o te hoi.
Te meꞌe haŋa ꞌāꞌaku mo aŋi-aŋi e kōrua: te tātou oromatuꞌa hopeꞌa o te ra-rahi ko Ietū Kiritō, ꞌai te raŋi e noho rō ꞌā ꞌi te pāꞌiŋa mataꞌu o te ꞌAtua, kona mo te kope hopeꞌa o te hōnui.
ꞌI ira a ia e aŋa ena i tāꞌana aŋa he oromatuꞌa ꞌi muꞌa o te ꞌAtua, he ⸤Kona Moꞌa⸥ parautiꞌa aŋa e te ꞌAtua mo haꞌamuri ki a ia, taꞌe ꞌō ꞌi te Kona Moꞌa aŋa e te taŋata.
Te aŋa o te oromatuꞌa taꞌatoꞌa he tūtia ꞌe he vaꞌai i te meꞌe mo te ꞌAtua. ꞌO ira, e ai takoꞌa te meꞌe ꞌa Ietū Kiritō mo vaꞌai ki te ꞌAtua.
ꞌĀhani a ia ꞌi te ao nei, e ko oromatuꞌa; e ai rō ꞌana, paꞌi, te oromatuꞌa o te ao nei vaꞌai i te meꞌe mo te ꞌAtua, pa he meꞌe kī e te ⸤haka tere iŋa ꞌa Mōtē⸥.
Te ŋā oromatuꞌa nei e aŋa ena ꞌi te kona tuꞌu pa he kona parautiꞌa mau era ꞌi te raŋi. A tātou e ꞌite ena i te meꞌe nei ꞌo te ai hora oho era o Mōtē mo aŋa i te ⸤Karapā Moꞌa⸥ mo haꞌamuri ki te ꞌAtua he kī e te ꞌAtua: «E uꞌi e aŋa tahi pa he meꞌe haka takeꞌa mau atu era ꞌā e au ꞌi ruŋa i te maꞌuŋa».
Te aŋa vaꞌai era e te ꞌAtua ki te tātou Oromatuꞌa hopeꞌa o te ra-rahi i hau rō atu ki te aŋa o te tētahi oromatuꞌa, ꞌe pē ira ꞌana te ⸤haka tere iŋa ꞌāpī o te ꞌAtua ananake ko te taŋata⸥ haka riva-riva e Ietū, ki te haka tere iŋa raꞌe era ꞌo te ai hora aŋa era i te haka tere iŋa ꞌāpī, te meꞌe hōrea mai e te ꞌAtua meꞌe ꞌata nui-nui ki te meꞌe hōrea mai e ia hora aŋa era i te haka tere iŋa raꞌe era.
ꞌĀhani te haka tere iŋa raꞌe era o te ꞌAtua ananake ko te taŋata i hāꞌūꞌū i te taŋata mo tuꞌu ki te roa haŋa e ia mo rāua, e ko mono mai ia hai rua haka tere iŋa.
ꞌE ꞌi te takeꞌa e te ꞌAtua i te hape o te taŋata, i kī ai pē nei ē:  «E tuꞌu rō te mahana he aŋa e au  i te haka tere iŋa ꞌāpī ananake ko tōꞌoku taŋata taꞌatoꞌa, he hakaara o Itaraera ꞌe o Hūrā.
Te haka tere iŋa nei e ko ai pa he haka tere iŋa vaꞌai era e au ki te kōrua tupuna,  hora toꞌo mai era e au a te rima mo haka eꞌa mai te henua era ko Ehipto;  ꞌe ꞌi te taꞌe haꞌatura o rāua ki rā haka tere iŋa, he hārui e au hai tuaꞌivi,  i kī ai e te ꞌAtua.
Te haka tere iŋa ꞌāpī ka aŋa ena e au ananake ko te itaraera ꞌi rā mahana, ko te meꞌe nei:  He ha-haꞌo e au i tāꞌaku roŋo ꞌi roto i te rāua manaꞌu,  ꞌe he pāpaꞌi ꞌi roto i te rāua māhatu.  He riro a au he ꞌAtua o rāua,  ꞌe a rāua he taŋata ꞌāꞌaku.
ꞌI rā noho iŋa, ¿mo aha atu ꞌā a rāua ana hāpī haka ꞌou ki te huaꞌai ꞌe ki te nuꞌu o te henua o ruŋa i a au?  Taꞌatoꞌa nō, paꞌi, ka ꞌite ena ko ai a au,  mai te kope hopeꞌa o te ꞌiti-ꞌiti ki te kope hopeꞌa o te nui-nui.
He haka kore e au i te rāua meꞌe taꞌe tano aŋa,  ꞌe he haka rehu i te rāua hara».
ꞌI te hora vānaŋa o te ꞌAtua o ruŋa i te haka tere iŋa ꞌāpī ananake ko te taŋata, mōꞌona te haka tere iŋa raꞌe era he meꞌe tuai; ꞌe te meꞌe tuai ꞌe rūꞌau, e ko roa he ŋaro rō ꞌai.
A au, a Pauro, puru ꞌo te tāvini ki a Ietū Kiritō, ꞌe a Timoteo, taina o tātou, he ꞌaroha atu ki a koe, e Firemono ē, hokorua haŋa rahi ꞌi te aŋa o te ꞌAtua,
ki a ꞌĀpia, viꞌe taina o tātou, ki a Arakipo, hokorua takoꞌa ꞌi te aŋa o te ꞌAtua, ꞌe ki te nūnaꞌa taŋata ⸤haka moe i te manaꞌu⸥ ꞌi ruŋa i a Ietū taka-taka ꞌi tuꞌu hare.
Ka ai ꞌi ruŋa i a kōrua taꞌatoꞌa te riva rahi ꞌe te haumārū o te ꞌAtua, he Matuꞌa o tātou, ꞌe o Ietū Kiritō, he Pūꞌoko Haka Tere o tātou.
ꞌI tōꞌoku pure iŋa paurō te mahana e māuru-uru nei a au ki te ꞌAtua mōꞌou, e Firemono ē.
Ko ŋaroꞌa ꞌana, paꞌi, e au o ruŋa i tuꞌu haka moe iŋa i te manaꞌu ꞌi ruŋa i a Ietū, ꞌe o ruŋa i te rahi o tuꞌu haŋa ki te nuꞌu taꞌatoꞌa haꞌataꞌa e te ꞌAtua māꞌana.
ꞌI roto i tāꞌaku pure e ani nei a au ki te ꞌAtua mo vānaŋa-naŋa mo oho nō ōꞌou ananake ko te tētahi taina o ruŋa i te haka moe iŋa i te manaꞌu ꞌi ruŋa i a Ietū, ki ꞌata aŋi-aŋi ai koe i te meꞌe taꞌatoꞌa riva-riva vaꞌai mai e te ꞌAtua ꞌi te meꞌe era a tātou ꞌa Ietū Kiritō.
Ko koa ꞌana a au ꞌe ko ꞌata ai ꞌana tōꞌoku haŋu, e Firemono ē, ꞌi te ai o tuꞌu haŋa ki te nuꞌu haꞌataꞌa e te ꞌAtua māꞌana, ꞌi te meꞌe era e haka koa rō ꞌana koe i te rāua māhatu.
E Firemono, e tano nō a au mo kī atu hai ꞌīŋoa o Ietū Kiritō, he aha taꞌa meꞌe mo aŋa,
ꞌe ꞌina a au kai haŋa mo aŋa pē ira. ꞌI te ai o tuꞌu here mo te taina, te haŋa e no-noꞌi atu. ꞌĪ a au, a Pauro, korohuꞌa, e puru atu ena ꞌi te hora nei ꞌo te haka ꞌite o ruŋa i a Ietū Kiritō,
he ani atu mo haka ꞌaroha ōꞌou i a Onetimoro. A ia ko tuꞌu ꞌana pa he poki ꞌāꞌaku ꞌe a au pa he matuꞌa ōꞌona he haka moe i te manaꞌu ꞌi ruŋa i a Ietū ꞌi te hora haka ꞌite e au, ꞌi roto i te hare maꞌuꞌaurī, o ruŋa i a Ietū.
ꞌI muꞌa ꞌana, ꞌina e tahi meꞌe riva-riva mo ravaꞌa e koe mai i a ia; ꞌe hora nei, e ai rō ꞌana te meꞌe riva-riva mo ravaꞌa e koe ꞌe pē ira takoꞌa ꞌana e au.
Nā ko haka hoki haka ꞌou atu ꞌana e au: a ia he māhatu ōꞌoku.
I haŋa rō, hoꞌi, a au mo noho mai ōꞌona mo hāꞌūꞌū mai ꞌi te hora nei ōꞌoku ꞌi roto i te hare maꞌuꞌaurī ꞌo te haka ꞌite i te ⸤roŋo riva-riva o te ꞌAtua⸥, pa he hāꞌūꞌū iŋa mai ōꞌou ꞌāhani ko koe te meꞌe o nei.
ꞌE kai haŋa a au mo aŋa e tahi meꞌe ꞌina he tano ki tuꞌu manaꞌu, ꞌo tuꞌu pa he meꞌe ena ē: i kī atu ꞌō e au. Tōꞌoku haŋa: māꞌau ꞌā e manaꞌu.
Koiꞌite te haꞌataꞌa ꞌiti-ꞌiti ena o Onetimoro mai muri i a koe mo riro mau rō atu ꞌai ōꞌona ꞌi te hora nei ꞌāꞌau,
taꞌe nō ꞌō pa he ꞌekaravo, pa he meꞌe ꞌata hau rō atu ki te meꞌe ena: pa he taina haŋa rahi e tahi o tātou. E haŋa rahi rō ꞌana a au ki a Onetimoro, ꞌe a koe e ꞌata haŋa ki a ia, taꞌe nō ꞌō pa he taŋata, pa he taina takoꞌa ꞌi te haka moe iŋa i te manaꞌu ꞌi ruŋa i a Ietū.
ꞌO ira, mo ai he hokorua haŋa rahi mau ꞌā tāua ꞌi te aŋa o te ꞌAtua, ka toꞌo haka ꞌou atu koe i a ia ki tuꞌu hare, pa he toꞌo iŋa ōꞌou i a au mo ai ko au nā meꞌe.
Mo ai ko aŋa atu ꞌā i te meꞌe taꞌe tano ꞌo ko tārahu atu ꞌā, māꞌaku e ꞌauhau atu.
Hai rima mau ꞌana ōꞌoku o Pauro e pāpaꞌi atu ena: māꞌaku mau ꞌā e ꞌauhau atu. Ka ai atu pē ira, ꞌina ko rehu i a koe e ai rō ꞌana tuꞌu tārahu mōꞌoku: hai au, paꞌi, i ravaꞌa ai e koe i te ora ꞌāpī ꞌina he hopeꞌa raꞌa vaꞌai e te ꞌAtua.
E te taina, ka aŋa koe i tāꞌaku meꞌe nei e kī atu ena hai haŋa ena ōꞌou ki te ꞌAtua; ka haka koa mai koe i tōꞌoku māhatu pa he taina haka moe i te manaꞌu ꞌi ruŋa i a Ietū.
E pāpaꞌi atu ena ꞌo te ꞌite ōꞌoku e haꞌatura rō mai koe, ꞌe ꞌo te ꞌite takoꞌa ōꞌoku pē nei ē: e hau rō atu taꞌa meꞌe riva-riva ka aŋa ena ki te meꞌe no-noꞌi atu ena e au.
E haŋa takoꞌa rō ꞌana a au mo haka riva-riva mai ōꞌou e tahi piha mōꞌoku; ko ꞌite riva-riva ꞌana, paꞌi, e au: te ꞌAtua he haka roŋo i te kōrua pure ꞌe he haka rē mai i a au mo oho atu mo uꞌi i a kōrua.
ꞌĪ a Epafara e ꞌaroha atu ena; a ia he hokorua ōꞌoku ꞌi roto i te hare maꞌuꞌaurī ꞌo te haka ꞌite takoꞌa o ruŋa i a Ietū Kiritō.
ꞌE, ꞌī e ꞌaroha takoꞌa atu ena a Marko, a Aritarako, a Rema, ꞌe a Ruka, nuꞌu hāꞌūꞌū mai ꞌi tāꞌaku aŋa.
Ka ai ꞌi ruŋa i a kōrua te riva rahi o te tātou Pūꞌoko Haka Tere ko Ietū Kiritō.
»A au e kī atu ena i te ŋā meꞌe nei ꞌo ꞌaka-ꞌaka te kōrua haka moe iŋa i te manaꞌu ꞌi ruŋa i a au.
A kōrua nā he haka eꞌa mau rō ꞌai mai roto i te ⸤hare pure hūrio⸥; ꞌe ꞌātā e tuꞌu rō te mahana te kope nō era mo tiŋaꞌi mo haka mate i a kōrua he manaꞌu e aŋa ꞌana i te meꞌe haŋa e te ꞌAtua.
Te ŋā meꞌe nei ka aŋa atu ena ki a kōrua ꞌo te taꞌe ꞌite ko ai a au ꞌe ko ai te Matuꞌa.
E haka ꞌite atu ena au i te meꞌe nei mo haka topa o te kōrua manaꞌu, hora ena ka topa atu ena rā meꞌe, ko kī atu era ꞌana e au. »Kai kī atu a au i te meꞌe nei ꞌi tū hora raꞌe era ꞌo te ai ꞌi muri i a kōrua ꞌana a au.
Hora nei he hoki a au ki te kope ꞌāꞌana a au i uŋa mai, ꞌe ꞌina ꞌā e tahi o kōrua i ꞌui mai ki hē au ka oho nei.
Te meꞌe nō, ko mamae ꞌana te kōrua māhatu ꞌo te kī atu ōꞌoku i te meꞌe nei.
Te parautiꞌa, i hau ꞌi te riva mo kōrua mo oho ōꞌoku. Mo taꞌe oho ōꞌoku, e ko tuꞌu mai tū kope hāꞌūꞌū era, he Vārua Maitai, mo noho ꞌi roto i a kōrua; ꞌe mo oho ōꞌoku, he uŋa mai e au.
»Ki tuꞌu mai a ia, he haka ꞌite ki te taŋata o te ao nei ko ai te kope hara, ko ai te kope ꞌina e tahi hape, ꞌe ꞌi ruŋa i a ai ka topa ena te ture o te ꞌAtua.
Te kope hara: he taŋata taꞌe ⸤haka moe i te manaꞌu⸥ ꞌi ruŋa i a au;
te kope ꞌina e tahi hape: ko au mau nei ꞌā ka iri nei ki te Matuꞌa, ꞌe e ko takeꞌa haka ꞌou e kōrua;
ꞌe te kope ꞌi ruŋa i a ia ka topa ena te ture o te ꞌAtua: ko te kope ena ꞌāꞌana te ao te haka tere, te auraꞌa, ko Rukifero, he kope ko ai era ꞌā tōꞌona ūtuꞌa.
»E rahi nō ꞌana tāꞌaku meꞌe mo kī atu; ꞌe, mo kī atu ōꞌoku ꞌi te hora nei, e ko aŋi-aŋi e kōrua.
Ki tuꞌu mai te Vārua o te parautiꞌa, he haka aŋi-aŋi he oho atu i te parautiꞌa taꞌatoꞌa o te ꞌAtua. Taꞌe hai manaꞌu ōꞌona ꞌā ka vānaŋa atu ena, hai meꞌe i ŋaroꞌa e ia, ꞌe he haka ꞌite takoꞌa atu he aha te meꞌe ka topa ena.
»He haka nui-nui i a au hai toꞌo i tōꞌoku manaꞌu ꞌe hai haka ꞌite atu ki a kōrua.
Te manaꞌu taꞌatoꞌa o te ꞌAtua Matuꞌa i a au. ꞌO ira i kī atu ai e au: mai i a au ka ꞌite ena e te Vārua Maitai i tōꞌoku manaꞌu ꞌe māꞌana e haka ꞌite atu.
»ꞌIna he hora toe he ŋaro a au. ꞌE pe muꞌa ꞌiti he takeꞌa haka ꞌou e kōrua i a au.
Tētahi o te nuꞌu hāpī ꞌa Ietū he ꞌui ki a rāua ꞌā:  «¿He aha te auraꞌa o te meꞌe kī mai era pē nei ē: ꞌina he hora toe he ŋaro a ia, ꞌe pe muꞌa ꞌiti he takeꞌa haka ꞌou? ꞌE, takoꞌa, ¿he aha te auraꞌa o te meꞌe kī mai ena he oho a ia ki te Matuꞌa?
¿He aha te haꞌaauraꞌa o te vānaŋa ena: “ꞌina he hora toe”? ꞌIna he aŋi-aŋi mai he aha tāꞌana meꞌe ena e vānaŋa mai ena».
He aŋi-aŋi ia e Ietū e haŋa rō ꞌā rā nuꞌu mo ꞌui ki a ia, ꞌe he kī:  —Ko kī atu ꞌana a au ꞌina he hora toe he ŋaro a au, ꞌe pe muꞌa ꞌiti he takeꞌa haka ꞌou e kōrua i a au. ¿He haꞌaauraꞌa o te meꞌe nei te meꞌe haŋa o kōrua mo ꞌite?
ꞌĪ a au he kī atu: e ta-taŋi rō ꞌe e koromaki rō kōrua, ꞌe te nuꞌu o te ao nei taꞌe haka moe i te manaꞌu ꞌi ruŋa i a au e koa rō. ꞌE, ka ai atu e koromaki rō kōrua, te koromaki era e huri rō ki te koa.
»E hāhine ena te poki mo poreko, he mamae te viꞌe. I poreko era he rehu rō atu ꞌai rā mamae ꞌi te rahi o te koa mo te poki ko poreko ꞌā.
Pē ira takoꞌa ꞌana te kōrua mamae ena. Ki piri haka ꞌou a tātou, he koa te kōrua māhatu, ko te koa ena ꞌina he rua kope mo hiko.
»ꞌI rā mahana e ko ꞌui haka ꞌou mai kōrua e tahi meꞌe. ꞌE ꞌī a au he kī atu: he vaꞌai atu e te Matuꞌa i te meꞌe taꞌatoꞌa o kōrua ka no-noꞌi ena hai ꞌīŋoa ōꞌoku.
Ki te hora nei, kai no-noꞌi ꞌana kōrua e tahi meꞌe hai ꞌīŋoa ōꞌoku; ka no-noꞌi, he vaꞌai atu ki koa riva-riva ai kōrua.
»Ki te hora nei e vānaŋa atu ena a au hai ꞌaꞌamu haꞌaauraꞌa. ꞌE, ꞌī ko hāhine ꞌā te hora mo taꞌe vānaŋa haka ꞌou atu pē ira. Hai vānaŋa mo aŋi-aŋi riva-riva e kōrua ka haka ꞌite atu ena o ruŋa o te ꞌAtua Matuꞌa.
ꞌI rā mahana he no-noꞌi kōrua hai ꞌīŋoa ōꞌoku. ¿Mo aha ꞌana a au ana no-noꞌi ki te Matuꞌa mo kōrua? Mo kōrua mau ꞌā e no-noꞌi.
Te Matuꞌa, paꞌi, e haŋa rahi rō ꞌana ki a kōrua. E haŋa atu ena ꞌo te haŋa mai o kōrua ki a au ꞌe ꞌo te ai he parautiꞌa mau ꞌana mo kōrua: a au i oho mai ai mai i a ia.
Mai te Matuꞌa a au i oho mai ai ki te ao nei, ꞌe, hora nei, he haka rē a au i te ao ꞌe he hoki a au ki a ia.
He kī ia ki a Ietū e tāꞌana nuꞌu hāpī:  —E vānaŋa mai ena koe ꞌi te hora nei hai vānaŋa mo aŋi-aŋi riva-riva e mātou, ꞌe taꞌe hai ꞌaꞌamu haꞌaauraꞌa.
A mātou ko ꞌite ꞌana ꞌi te hora nei: a koe ko ꞌite tahi ꞌana i te meꞌe, ꞌātā ki te mātou meꞌe manaꞌu mo ꞌui atu. ꞌO ira he parautiꞌa mau ꞌā mo mātou: a koe mai te ꞌAtua i oho mai ai.
He pāhono e Ietū:  —¿He aŋi mau ꞌā he parautiꞌa mo kōrua?
Nā he tuꞌu mai te hora, ko te hora mau nei ꞌā, he maraŋa tahi kōrua ki te kōrua kona, ꞌe he haka rē kōrua i a au hoko tahi nō. Nōatu. Taꞌe a au hoko tahi nō; ararua māua ko te Matuꞌa.
E kī atu ena au i te meꞌe taꞌatoꞌa nei mo noho kōrua ꞌi roto i te haumārū ꞌo te ai o kōrua ꞌāꞌaku. ꞌI te ao nei e ꞌamo rō kōrua i te ꞌati. Kiahio kōrua; ko rē ꞌana, paꞌi, a au ki te kope ꞌāꞌana te haka tere i te ao.
Te taŋata nei ko Merekitereke he ꞌariki o te kona era ko Tārema, ꞌe he oromatuꞌa o te ꞌAtua o te raŋi. Hora hoki mai era o ⸤ꞌAparahama⸥ mai te tamaꞌi, rē era ki te ꞌariki hoko hā, he piri a Merekitereke ꞌe he haꞌamaitai.
He vaꞌai e ꞌAparahama e tahi ꞌapa o te ꞌapa e hoꞌe ꞌahuru o tāꞌana meꞌe taꞌatoꞌa ravaꞌa ꞌi te tamaꞌi, he ꞌapa tano mo vaꞌai ki te oromatuꞌa. Te ꞌīŋoa nei ko Merekitereke e rua haꞌaauraꞌa: e tahi, «he ꞌariki tano ki te mata o te ꞌAtua»; ꞌe te rua, «he ꞌariki o te haumārū»; a ia, paꞌi, he ꞌariki o te kona era ko Tārema, ꞌe te auraꞌa o te ꞌīŋoa nei he haumārū.
ꞌIna e tahi meꞌe ꞌite e te nuꞌu o ruŋa i te matuꞌa tane ꞌe o ruŋa i te matuꞌa vahine ꞌe o tōꞌona tupuna; pē ira ꞌā o ruŋa i tōꞌona poreko ꞌe o ruŋa i tōꞌona mate. ꞌO ira e tuꞌu rō ꞌā pa he meꞌe ena ē: ko te aŋa ko te oho iŋa ꞌā a ia i tāꞌana aŋa pa he oromatuꞌa ꞌina he hopeꞌa raꞌa, pē Ietū, Poki o te ꞌAtua.
E haka topa rā kōrua i te manaꞌu o ruŋa i te hōnui o Merekitereke: ꞌātā te tātou tupuna era ko ꞌAparahama i vaꞌai rō ki a ia i te ꞌapa tano mo vaꞌai ki te oromatuꞌa o tāꞌana meꞌe taꞌatoꞌa ravaꞌa era ꞌi te tamaꞌi.
Ki te ⸤haka tere iŋa era ꞌa Mōtē⸥, te oromatuꞌa haka ara mai i a ⸤Rēvī⸥ e haka ꞌauhau rō ꞌā i te taŋata e tahi ꞌapa o te ꞌapa e hoꞌe ꞌahuru o te rāua meꞌe taꞌatoꞌa, ka ai atu rā nuꞌu he huaꞌai ꞌe mai i a ꞌAparahama takoꞌa i haka ara ai.
ꞌE a Merekitereke, ka ai atu taꞌe he hakaara o Rēvī, a ꞌAparahama, kope i a ia te hōrea o te ꞌAtua, i vaꞌai nō i te ꞌapa tano mo vaꞌai ki te oromatuꞌa o tāꞌana meꞌe taꞌatoꞌa ravaꞌa era. ꞌE he haꞌamaitai e Merekitereke.
ꞌE a tātou e ꞌite rō ꞌana i hau rō atu te kope ꞌāꞌana te haꞌamaitai ki te kope haꞌamaitai era.
ꞌI te ao nei, te oromatuꞌa ki a rāua e ꞌauhau ena e tahi ꞌapa o te ꞌapa e hoꞌe ꞌahuru he taŋata e mate nō. ꞌE ꞌi ruŋa i te ⸤Pāpaꞌi Moꞌa⸥ e vānaŋa ena o ruŋa i a Merekitereke pa he kope e ora e oho nō ꞌā.
Hora ꞌauhau era e ꞌAparahama ki a Merekitereke pa he moꞌa iŋa ki a ia, e tuꞌu rō ꞌana pa he meꞌe ena ē: i moꞌa ꞌe i ꞌauhau takoꞌa rō e te oromatuꞌa taꞌatoꞌa haka ara mai i a Rēvī, he nuꞌu ki a rāua e ꞌauhau ena ꞌi te hora nei
ꞌo te ai hora piri era o Merekitereke ki a ꞌAparahama, ko ai nō mai era ꞌana ꞌi ruŋa i a ꞌAparahama tōꞌona hakaara taꞌatoꞌa kai poreko hia ꞌā.
Ki te ⸤haka tere iŋa ꞌa Mōtē⸥ vaꞌai era e te ꞌAtua ki te itaraera, te oromatuꞌa mai te hakaara mau nō o Rēvī ana eꞌa mai. ꞌĀhani i ravaꞌa e te ŋā oromatuꞌa nei mo haka tano i te taŋata ki te mata o te ꞌAtua hai aŋa o rāua, e ko mono ia e te ꞌAtua i te ŋā oromatuꞌa nei hai oromatuꞌa kē, oromatuꞌa pē Merekitereke taꞌe o te hakaara o Rēvī pē ⸤ꞌĀrone⸥.
ꞌE mo mono o te oromatuꞌa, he mono takoꞌa ia te haka tere iŋa.
Te tātou Pūꞌoko Haka Tere ko Ietū Kiritō, mōꞌona e kī ena te ŋā vānaŋa nei ꞌi ruŋa i te Pāpaꞌi Moꞌa, taꞌe o te hakaara o Rēvī, o te rua hakaara, ꞌe ꞌina he oromatuꞌa o rā hakaara.
ꞌE a tātou, paꞌi, ko ꞌite riva-riva ꞌana: mai te hakaara o ⸤Hūrā⸥ te tātou Pūꞌoko Haka Tere i poreko ai, ꞌe a Mōtē, hora vānaŋa era o ruŋa i te oromatuꞌa, ꞌina e tahi meꞌe i kī o ruŋa i te hakaara nei.
Mo manaꞌu o tātou: a Ietū he oromatuꞌa o te oho iŋa kē pē Merekitereke, ꞌe hai ia i mono ai e te ꞌAtua i te ŋā oromatuꞌa raꞌe era, he aŋi-aŋi riva-riva ia e tātou pē nei ē: te haka tere iŋa raꞌe era ko mono takoꞌa ꞌā.
A Ietū i oromatuꞌa ai taꞌe ꞌo te haka tano ki te haka tere iŋa era ꞌa Mōtē pē nei ē: he hakaara o Rēvī; i oromatuꞌa ai ꞌo te ai i a ia te pūai o te ora ꞌina he hopeꞌa raꞌa.
He meꞌe nei te meꞌe i kī e te ꞌAtua o ruŋa i a ia:  «He oromatuꞌa koe  ꞌe he noho mau rō ꞌai koe  he oromatuꞌa ki te hora hopeꞌa,  pa he oho iŋa era o Merekitereke».
Te ꞌAtua i haka kore ai i te haka tere iŋa raꞌe era, he taꞌe hāꞌūꞌū i te taŋata mo tuꞌu ki te roa haŋa e ia mo rāua.
Kai ravaꞌa, paꞌi, e te haka tere iŋa era ꞌa Mōtē mo haka tano i te taŋata ki te mata o te ꞌAtua. ꞌE hora nei, ko vaꞌai mai ꞌana e te ꞌAtua i a Ietū mo oromatuꞌa, ꞌe hai ia a tātou e hāhine nei ki te ꞌAtua.
ꞌI te hora oꞌo era o te hakaara o Rēvī mo oromatuꞌa, ꞌina kai hōrea e te ꞌAtua e tahi meꞌe ki a rāua. ꞌE hora oꞌo era o Ietū mo oromatuꞌa i hōrea rō e te ꞌAtua. E kī rō ꞌana, paꞌi, ꞌi ruŋa i te Pāpaꞌi Moꞌa:  «Ko hōrea ꞌana e te ꞌAtua  ꞌe ꞌina e ko taꞌe haka tano:  “He oromatuꞌa koeꞌe he noho mau rō ꞌai koe  he oromatuꞌa ki te hora hopeꞌa”».
—
Hai hōrea nei o ruŋa i a Ietū, e ꞌite nei e tātou: hai ia ka haka tano ena te haka tere iŋa ꞌāpī nei o te ꞌAtua ananake ko te taŋata, haka tere iŋa ꞌata hau rō atu ki te haka tere iŋa raꞌe era.
Oromatuꞌa rahi te oromatuꞌa o te hakaara o Rēvī, ꞌe a rāua e ko noho e ko oho mau rō ꞌai he oromatuꞌa ꞌi te meꞌe era te taŋata e mate rō ꞌā.
ꞌE a Ietū, ꞌi te taꞌe mate, he aŋa he oho mau rō ꞌai i tāꞌana aŋa he oromatuꞌa.
ꞌO ira a Ietū e riva ena mo haka eꞌa mau rō mai ꞌai i a tātou mai roto i te ūtuꞌa o te hara ꞌe mo vaꞌai mai i te ora ꞌāpī ꞌina he hopeꞌa raꞌa ki a tātou ki te nuꞌu haka hāhine ki te ꞌAtua hai ⸤haka moe i te manaꞌu⸥ ꞌi ruŋa i a ia. A Ietū, paꞌi, e ora e oho ena mo ani ki te ꞌAtua mo tātou.
A Ietū he oromatuꞌa hopeꞌa o te ra-rahi tano mo tātou. Te ꞌAtua e koa rō ꞌana mōꞌona. ꞌIna, paꞌi, ōꞌona hara ꞌo hape mo tuhi iŋa e te rua. Ko haꞌataꞌa ꞌana i a ia mai muri i te nuꞌu hara ꞌe ko vaꞌai ꞌana i te tōroꞌa hopeꞌa o te nui-nui ꞌi te raŋi.
A ia taꞌe pe he tētahi ŋā oromatuꞌa ra-rahi ena, tiŋaꞌi i te ꞌanimare paurō te mahana mo tūtia ki te ꞌAtua mo haka maꞌitaki i tōꞌona hara ꞌi raꞌe, ki tano iho ai mo tūtia i te ꞌanimare ki te ꞌAtua mo te hara o te taꞌatoꞌa. Taꞌe pē ira a Ietū. E tahi mau nō tūtia i aŋa e ia hora vaꞌai era i a ia mo mate ꞌi ruŋa i te tātaurō, ꞌe rā tūtia mo te hora taꞌatoꞌa.
ꞌI te haka tere iŋa era ꞌa Mōtē te meꞌe i haka oromatuꞌa he taŋata hara. ꞌE hai hōrea aŋa e te ꞌAtua i mono ai i te haka tere iŋa nei, ꞌe te meꞌe i haka oromatuꞌa mo oromatuꞌa hopeꞌa o te ra-rahi he Poki era ꞌāꞌana, he kope ꞌina e tahi hape ki te hora hopeꞌa.
He ꞌui haka ꞌou nei: ¿Ko hārui ꞌana hō te ꞌAtua i te itaraera hai tuaꞌivi? ꞌIna. A au mau nei ꞌā, paꞌi, he itaraera, he hakaara o ⸤ꞌAparahama⸥ o te mata o ⸤Mēhāmina⸥.
Te parautiꞌa, ꞌina te ꞌAtua kai hārui tahi i te itaraera, he nuꞌu haꞌataꞌa e ia māꞌana mai muꞌa ꞌā, hai tuaꞌivi.  Ka haka topa rā te kōrua manaꞌu ki te meꞌe ena e hāꞌaki ena ꞌi ruŋa i te ⸤Pāpaꞌi Moꞌa⸥ o ruŋa i te perofeta era ko ꞌĒria. ꞌI tōꞌona hora pure ki te ꞌAtua i horo ai i tāꞌana ture mo tōꞌona taŋata he itaraera pē nei ē:
«E te ꞌAtua, ko tiŋaꞌi ko haka kore tahi ꞌana e rāua i taꞌu perofeta, ꞌe ko haka mārere-rere tahi ꞌana i tuꞌu fata. Ko au mau nō taꞌu taŋata toe, ꞌe ꞌī e haŋa takoꞌa rō ꞌana rāua mo tiŋaꞌi i a au».
ꞌE pē nei te ꞌAtua i pāhono ai: «Ko te ai iŋa ꞌana e hitu taꞌutini taŋata haka ꞌou haꞌataꞌa e au māꞌaku, ŋāŋata taꞌe haꞌamuri ki te meꞌe kī e te nuꞌu he ꞌatua o rāua ko Vāara».⁠
Pē ira takoꞌa ꞌana ꞌi te hora nei, e te taina ē, e toe nō ꞌā te itaraera haꞌataꞌa e te ꞌAtua māꞌana hai riva rahi ōꞌona.
ꞌE, i ai ena hai riva rahi o te ꞌAtua i haꞌataꞌa ai i te itaraera māꞌana, taꞌe ia hai meꞌe i aŋa e rāua. ꞌĀhani, paꞌi, hai meꞌe i aŋa e rāua, taꞌe ia he meꞌe ꞌo te riva rahi o te ꞌAtua.
¿He aha ia te auraꞌa o te meꞌe taꞌatoꞌa nei? Te auraꞌa: te rahi raꞌa o te itaraera ꞌina kai ravaꞌa i te rāua meꞌe kimi: he tano o rāua ki te mata o te ꞌAtua. O te nuꞌu itaraera haꞌataꞌa e te ꞌAtua māꞌana i ravaꞌa. ꞌE tū rahi raꞌa era o te itaraera ko haka hio-hio ꞌā e te ꞌAtua i te rāua manaꞌu.
Pa he meꞌe kī ꞌi ruŋa i te Pāpaꞌi Moꞌa:  «Te ꞌAtua i haka hio-hio rō i te rāua manaꞌu;  i vaꞌai rō i te mata taꞌe takeꞌa,  ꞌe i te tariŋa taꞌe ŋaroꞌa,  ꞌe pē nei mau ꞌā a rāua ꞌātā ki ꞌaŋarīnā».
I pāpaꞌi takoꞌa rō e te ꞌariki era ko ⸤Tāvita⸥ pē nei ē:  «Ka riro te rāua ŋoŋoro  he meꞌe mo ꞌa-ꞌaru mo puru i a rāua, pa he kūpeŋa ika,  ki ravaꞌa ai mo haka ūtuꞌa hai ūtuꞌa tano mo rāua.
Ka pōhāhā ka oho nō te rāua manaꞌu, ꞌo aŋi-aŋi i te parautiꞌa,  ꞌe ka piko-piko ka oho nō te rāua tuaꞌivi ꞌi te paŋahaꞌa o te ꞌati ꞌamo e rāua».
Tāꞌaku ꞌui ia: i hara era te ⸤hūrio⸥ ꞌi te taꞌe ⸤haka moe i te manaꞌu⸥ ꞌi ruŋa i a Ietū, ¿he kore rō ꞌāvai te rāveꞌa mo tano o rāua ki te mata o te ꞌAtua? Taꞌe pē ira. ꞌI te taꞌe haꞌatura o te hūrio i ravaꞌa ai e te nuꞌu taꞌe he hūrio mo eꞌa mai te ūtuꞌa o te hara ꞌe mo ravaꞌa i te ora ꞌāpī ꞌina he hopeꞌa raꞌa. Te meꞌe nei i aŋa ai e te ꞌAtua ki mākota ai ꞌe ki haŋa ai te hūrio mo ravaꞌa takoꞌa e rāua i te ora ꞌāpī ꞌina he hopeꞌa raꞌa.
I ai ena hai hara o te hūrio i haꞌamaitai ai e te ꞌAtua i te nuꞌu o te ao taꞌe he hūrio, ¡ka manaꞌu atu rā kōrua pē hē ka ai ena ꞌi te mahana haka moe i te manaꞌu ꞌi ruŋa i a Ietū te taꞌatoꞌa nuꞌu hūrio haꞌataꞌa e te ꞌAtua māꞌana!
E ai rō ꞌana tāꞌaku meꞌe mo kī atu ki a kōrua ki te nuꞌu taꞌe he hūrio: te ꞌAtua ko haꞌataꞌa ꞌā i a au pa he ⸤ꞌāpōtoro⸥ mo haka ꞌite atu ki a kōrua i tāꞌana vānaŋa. ꞌO ira a au e aŋa riva-riva nei i te aŋa nui-nui nei,
he haŋa ōꞌoku mo haka mākota i tōꞌoku taŋata koiꞌite pē ira tētahi o rāua ana haka moe i te manaꞌu ꞌi ruŋa i a Ietū mo eꞌa mai roto i te ūtuꞌa o te hara ꞌe mo ravaꞌa i te ora ꞌāpī ꞌina he hopeꞌa raꞌa vaꞌai e te ꞌAtua.
Mo ai ia hai hārui o te ꞌAtua i te nuꞌu hūrio hai tuaꞌivi e ai ena te rāveꞌa mo haka riva-riva i te taŋata taꞌatoꞌa ki a ia, ¡ka manaꞌu atu kōrua pē hē ka ai ena ꞌi te hora haka tano e te ꞌAtua i a rāua ki tōꞌona mata! ¡Ka ai ena pa he nuꞌu mate ko ora haka ꞌou ꞌā mai te mate!
Mo ai e haꞌataꞌa rō ꞌana mo te ꞌAtua te haraoa raꞌe tunu mai ruŋa i te haraoa ko ŋatu ꞌā, pē ira takoꞌa ꞌā ia te haraoa taꞌatoꞌa ŋatu era. ꞌE mo ai o te aka o te tumu e haꞌataꞌa rō ꞌana mo te ꞌAtua, pē ira takoꞌa ꞌana ia te maŋa taꞌatoꞌa o rā tumu.
Te hūrio pa he tumu ꞌōrivo mai ruŋa i paꞌo ai i te tētahi maŋa, ꞌe a rā ŋā kona paꞌo mau era ꞌā i haka puā haka ꞌou ai hai maŋa ꞌōrivo o ꞌuta taꞌe hāpaꞌo e te taŋata, te auraꞌa, ko kōrua he nuꞌu taꞌe hūrio. Pē ira e ora ena ꞌi te hora nei hai tāpau ꞌe hai aka o rā tumu.
Ka ai atu pē ira, ꞌina ko manaꞌu i hau rō atu koe ki te maŋa mau era o rā tumu. E haka topa te manaꞌu: taꞌe mai i a koe mai te maŋa te aka e ora ena; a koe e ora ena hai aka o rā tumu.
E kī rō pēaha e tahi o kōrua: ꞌEi, i paꞌo rō i te tētahi maŋa mo haka puā i a au ki ruŋa.
He aŋi ꞌā. I paꞌo ai i a rāua he taꞌe haka moe i te manaꞌu ꞌi ruŋa i a Ietū, ꞌe a koe e raꞌu ena ꞌi ruŋa ꞌo te haka moe nō i tuꞌu manaꞌu ꞌi ruŋa i a ia. ꞌO ira, ꞌina ko kī i hau rō atu koe ki a rāua; te meꞌe nō, e riꞌa-riꞌa koe.
Mo ai ꞌina kai haka rehu e te ꞌAtua i te hara o te maŋa mau o rā tumu, e ko haka rehu takoꞌa e ia i tuꞌu hara.
Te ꞌAtua e haka takeꞌa rō ꞌana i tōꞌona riva ꞌe i tōꞌona riri. Ki te nuꞌu hūrio hārui i a ia hai tuaꞌivi i haka takeꞌa ai i tōꞌona riri, ꞌe ki a kōrua ki te nuꞌu taꞌe he hūrio i haka takeꞌa ai i tōꞌona riva. Te meꞌe nō, e uꞌi e noho kōrua ꞌi roto i tōꞌona riva rahi, ꞌo paꞌo takoꞌa rō i a kōrua mai ruŋa i rā tumu.
Mo haka moe o te hūrio i te manaꞌu ꞌi ruŋa i a Ietū, he haka tupu haka ꞌou e te ꞌAtua ꞌi ruŋa i rā tumu; i a ia, paꞌi, te parau mo haka tupu haka ꞌou.
Pē nei te auraꞌa: mo ai ko toꞌo ꞌana e te ꞌAtua i a koe, he maŋa o te tumu o ꞌuta mo haka tupu ꞌi ruŋa i te tumu ꞌōrivo riva-riva, ¿pē hē ia ana taꞌe haka tupu haka ꞌou e ia, ꞌi ruŋa i rā tumu, i te hūrio, he maŋa parautiꞌa mau o rā tumu?
E te taina ē, e haŋa rō ꞌana a au mo haka ꞌite atu i te meꞌe ꞌina kai ꞌite ꞌana e te taŋata o ruŋa i te hūrio, ꞌo manaꞌu rō kōrua i hau rō atu ꞌō kōrua ki a rāua. Tētahi o rāua ko hārui ꞌana hai tuaꞌivi i te ꞌAtua, ꞌe pē rā mau ꞌā ka oho ena ꞌātā ka haka moe tahi rō te manaꞌu ꞌi ruŋa i a Ietū te nuꞌu taꞌe he hūrio haꞌataꞌa e te ꞌAtua māꞌana.
Ki topa te meꞌe nei, ka eꞌa iho ena te hūrio taꞌatoꞌa mai roto i te ūtuꞌa o te hara ꞌe ka ravaꞌa ena i te ora ꞌāpī ꞌina he hopeꞌa raꞌa vaꞌai e te ꞌAtua. E kī rō ꞌana, paꞌi, ꞌi ruŋa i te Pāpaꞌi Moꞌa pē nei ē:  «Te kope toꞌo i te taŋata mai roto i te ꞌati  ka oho mai ena mai te kona era ko ⸤Tione⸥  mo haꞌataꞌa i te itaraera mai roto i te meꞌe taꞌe tano.
Pē ira ka haka tano ena te hōrea kī e au mo rāua:  he haka kore e au i te rāua hara».
ꞌI te taꞌe haŋa o te hūrio ki te ⸤roŋo riva-riva o te ꞌAtua⸥ ꞌe ꞌi te taꞌe haka moe i te manaꞌu ꞌi ruŋa i a Ietū, i hārui ai e te ꞌAtua hai tuaꞌivi. ꞌE rā meꞌe mo te kōrua riva-riva, mo haka ꞌite atu i tāꞌana roŋo ki a kōrua ki te nuꞌu taꞌe he hūrio. Ka ai atu pē ira, ko te haŋa iŋa ꞌana te ꞌAtua ki a rāua; i haꞌataꞌa rō, paꞌi, e ia i te rāua tupuna, ꞌi muꞌa ꞌana, mo taŋata ꞌāꞌana.
Te ꞌAtua ꞌina he hiko i tāꞌana meꞌe vaꞌai, ꞌe ꞌina he haka rehu i te nuꞌu haꞌataꞌa e ia māꞌana.
ꞌI muꞌa ꞌā, ꞌina a kōrua he haꞌatura ki te ꞌAtua, ꞌe, hora nei ꞌi ruŋa i a kōrua te riva rahi ōꞌona, he taꞌe haꞌatura o te hūrio ki a ia.
Te taꞌe haꞌatura o te hūrio he meꞌe e tahi o te ꞌAtua mo haka ꞌaroha i a kōrua, ꞌe mo haka ꞌaroha takoꞌa i a rāua.
Te ꞌAtua ia ꞌi te haŋa mo haka takeꞌa i tōꞌona haka ꞌaroha ꞌe i tōꞌona riva rahi ꞌi ruŋa i te taŋata taꞌatoꞌa, ko haka ꞌite mai ꞌana pē nei ē: ka hūrio ꞌe ka taꞌe hūrio, taꞌatoꞌa he nuꞌu taꞌe haꞌatura ki a ia.
¿Ko ai te kope mo ravaꞌa mo hāito i te rahi o te riva o te ꞌAtua, i tōꞌona mārama-rama ꞌe i tāꞌana meꞌe ꞌite? ꞌE ¿ko ai takoꞌa te kope mo ravaꞌa mo aŋi-aŋi i tōꞌona manaꞌu, ꞌe mo haꞌaauraꞌa i tāꞌana meꞌe aŋa?
Pa he meꞌe kī ꞌi ruŋa i te Pāpaꞌi Moꞌa:  «¿Ko ai te meꞌe mo ꞌite i te manaꞌu o te ꞌAtua?  ¿Ko ai te kope mo kī he aha tāꞌana meꞌe mo aŋa?
¿Ko ai te kope i vaꞌai i tāꞌana meꞌe  mo haka hoki iŋa e ia?».
Taꞌatoꞌa meꞌe o te ꞌAtua i aŋa, ꞌe hai ia e ai e oho nō ena; i aŋa ai mo haꞌahana-hana ki a ia. ¡Ki haꞌahana-hana tahi ia tātou ki te ꞌAtua ꞌātā ki te hopeꞌa raꞌa! ⸤ꞌĀmene⸥.
He eꞌa a Ietū he iri ki ruŋa i te Maꞌuŋa o te ꞌŌrivo.
ꞌI te rua mahana ꞌi te pō era ꞌā, he hoki ki te Kona Haꞌamuri ꞌAtua. He haka hāhine ia te taŋata, ꞌe he noho a Ietū he hāpī.
Te nuꞌu ⸤maꞌori o te haka tere hūrio⸥ ꞌe te ⸤fariseo⸥ he maꞌu i te viꞌe e tahi ko maꞌurima ꞌā e taiꞌata ꞌana. He haka māroa ꞌi vāeŋa o te taꞌatoꞌa,
ꞌe he kī ki a Ietū:  —E te Maꞌori, te viꞌe nei ko maꞌurima ꞌana e mātou e taiꞌata ꞌā.
ꞌI ruŋa i te ⸤haka tere iŋa ꞌa Mōtē⸥ e hāꞌaki ena: e tamaꞌi hai māꞌea ki te mate i te ŋā viꞌe tuꞌu pē nei. ¿Pē hē ki taꞌa kī?
I ꞌui ai i te meꞌe nei mo uꞌi pē hē a Ietū ka pāhono era, pē ira a rāua ana ravaꞌa i te rāveꞌa mo aŋa i te ture mōꞌona. Kai pāhono a Ietū; he noi he pāpaꞌi hai maŋa-maŋa rima ꞌi ruŋa i te ꞌōꞌone.
ꞌE, ꞌi te rava ꞌui nō e tū nuꞌu era, he eꞌa te ꞌāriŋa a ruŋa he kī:  —Mo ai e tahi taŋata o roto i a kōrua ꞌina he hara, ka tau e ia i te māꞌea raꞌe.
ꞌE he noi he pāpaꞌi haka ꞌou ꞌi ruŋa i te ꞌōꞌone.
I ŋaroꞌa era i rā meꞌe e tū nuꞌu era, he haꞌamata he maraŋa he oho, te nuꞌu raꞌe i oho he nuꞌu ꞌata paꞌari. I topa era ararua ko rā viꞌe
he eꞌa haka ꞌou te ꞌāriŋa o Ietū a ruŋa he ꞌui:  —Ē, ¿hē tū nuꞌu era? ¿ꞌIna e tahi o rāua i haka ūtuꞌa atu i a koe?
He pāhono e tū viꞌe era:  —ꞌIna.  He kī e Ietū:  —ꞌIna takoꞌa a au e ko haka ūtuꞌa atu. Ka eꞌa koe ka oho, ꞌe ꞌina ko hara haka ꞌou.]
Ko roa atu ꞌā te hora he vānaŋa haka ꞌou a Ietū ki te taŋata, he kī pē nei ē:  —A au he mōrī haka māꞌeha i te manaꞌu o te taŋata o te ao; te kope oho mai ki a au e ko oho a roto i te pōhāhā. He ai i a ia te mōrī vaꞌai i te ora ꞌāpī ꞌina he hopeꞌa raꞌa.
He kī e te fariseo:  —Ko koe nō te kope vānaŋa riva-riva o ruŋa i a koe, ꞌo ira ꞌina e tahi hauhaꞌa taꞌa vānaŋa ena.
He pāhono e Ietū:  —Ka ai atu māꞌaku mau ꞌā e kī i te vānaŋa riva-riva o ruŋa i a au, e hauhaꞌa rō ꞌana ꞌo te ai ko ꞌite ꞌana a au mai hē a au i oho mai ai ꞌe ki hē a au ka oho nei, he meꞌe kai ꞌite e kōrua.
Hai manaꞌu taŋata a kōrua e kī ena i te tano ꞌe i te taꞌe tano ōꞌoku. ꞌE a au, ꞌina he kī i te tano ꞌe i te taꞌe tano o te taŋata.
ꞌE, mo kī tāꞌue ōꞌoku, he parautiꞌa mau ꞌā ꞌo te ai taꞌe hoko tahi nō a au ka kī era, ararua māua ko tōꞌoku Matuꞌa uŋa mai era i a au.
ꞌI te haka tere iŋa o kōrua e hāꞌaki rō ꞌā: mo ai hoko rua mataꞌite kī i tū vānaŋa ꞌana, e hauhaꞌa rō ꞌana te rāua meꞌe kī.
Iā, ko au mau ꞌana ia tōꞌoku mataꞌite, ꞌe he Matuꞌa uŋa mai i a au tōꞌoku rua mataꞌite.
He ꞌui ia e rā nuꞌu:  —¿ꞌI hē tuꞌu matuꞌa?  He pāhono e Ietū:  —A kōrua ꞌina kai ꞌite ko ai a au, ꞌe ko ai tōꞌoku Matuꞌa. ꞌĀhani e ꞌite rō ꞌana e kōrua ko ai a au, ko ꞌite takoꞌa ꞌana ko ai tōꞌoku Matuꞌa.
Te meꞌe nei i kī ai e Ietū ꞌi te hora hāpī ꞌi te Kona Haꞌamuri ꞌAtua, hāhine ki te ꞌavahata haka rē moni. ꞌE, ꞌina e tahi nuꞌu i ꞌa-ꞌaru i a Ietū ꞌi te meꞌe era kai tano ꞌā tōꞌona hora.
He kī haka ꞌou e Ietū:  —E ko roa a au ka oho rō nei ꞌe he kimi mai kōrua i a au. ꞌE, a kōrua e ko tuꞌu atu ki te kona nei ōꞌoku ka oho nei ꞌo te ai e ko haka kore hia e te ꞌAtua i te kōrua hara ka mā-mate rō ena.
He kī e te hūrio ra-rahi:  —¿E manaꞌu ꞌana ꞌō pēaha te kope era mo tiŋaꞌi i a ia, ꞌo ira e kī mai ena e ko tuꞌu tātou ki te kona ena ōꞌona ka oho ena?
He kī e Ietū:  —O raro nei a kōrua, ꞌe o ruŋa era a au; o te ao nei a kōrua; ꞌe taꞌe a au o te ao nei.
Te tumu o tāꞌaku vānaŋa era: “he mā-mate kōrua e ko haka kore hia e te ꞌAtua i te kōrua hara” ko te meꞌe nei: mo taꞌe ai he parautiꞌa mau ꞌā mo kōrua pē nei ē: a au he kope nei e au e kī atu ena, he mā-mate kōrua ꞌi te kōrua hara.
He ꞌui e rā nuꞌu:  —¿Ko ai ia koe?  He pāhono e Ietū:  —A au ko tū kope kī mau atu era ꞌā e au mai te hora haꞌamata hāpī i te taŋata ki te hora nei.
E rahi rō ꞌā te meꞌe mo kī atu ōꞌoku o ruŋa i a kōrua, mo ture ꞌe mo haka ūtuꞌa. Ka ai atu pē ira, tāꞌaku meꞌe kī nō ki te taŋata o te ao he meꞌe kī mai e te kope uŋa mai i a au. He parautiꞌa mau nō, paꞌi, tāꞌana meꞌe kī.
ꞌE, ꞌina e rā nuꞌu he aŋi-aŋi pē nei ē: te kope era e kī era e Ietū he ꞌAtua Matuꞌa.
ꞌO ira i kī ai e Ietū:  —Hora ena o kōrua ka veo ena i te ⸤Poki o te taŋata⸥ ꞌi ruŋa i te tātaurō, ka ꞌite iho ena e kōrua: a au ko tū kope kī mau atu era ꞌā e au, tāꞌaku meꞌe aŋa taꞌe hai manaꞌu ōꞌoku, ꞌe tāꞌaku meꞌe kī mau nō he meꞌe hāpī mai e tōꞌoku Matuꞌa.
Ararua māua ko te kope uŋa mai i a au; ꞌina a ia he haka rē i a au hoko tahi nō ꞌo te ai te meꞌe aŋa mau nō ꞌāꞌaku he meꞌe haŋa ꞌāꞌana.
I kī era a Ietū i te meꞌe nei, i rahi rō te nuꞌu i haka moe i te rāua manaꞌu ꞌi ruŋa i a ia.
He kī e Ietū ki te hūrio ⸤haka moe i te manaꞌu⸥ ꞌi ruŋa i a ia:  —Mo haka roŋo ꞌe mo haꞌatura mo oho nō kōrua ki tāꞌaku vānaŋa, he nuꞌu hāpī mau ꞌana ia kōrua ꞌāꞌaku;
he ꞌite kōrua i te parautiꞌa, ꞌe hai nā parautiꞌa he eꞌa kōrua mai te rima o te meꞌe haka ꞌekaravo atu i a kōrua.
He pāhono e rā nuꞌu:  —A mātou he hakaara o ⸤ꞌAparahama⸥, ꞌe ꞌina mātou kai ai ꞌā he ꞌekaravo. ¿Pē hē ia koe e kī mai ena he eꞌa a mātou mai te rima o te kope haka ꞌekaravo i a mātou?
He kī e Ietū:  —ꞌĪ a au he kī atu: te taŋata hara oho nō he ꞌekaravo o te hara.
Te ꞌekaravo o te huaꞌai e tahi e ko noho mau rō ꞌai ananake ko rā huaꞌai. Te ŋā poki o rā huaꞌai taꞌe pē ira; a rāua, paꞌi, he noho mau rō ꞌai ꞌi roto i rā huaꞌai.
Mo haka eꞌa i a kōrua e te Poki o te ꞌAtua mai te rima o te meꞌe haka ꞌekaravo i a kōrua, he eꞌa mau rō ꞌai.
»Ko ꞌite ꞌana a au he hakaara kōrua o ꞌAparahama ꞌe ko ꞌite takoꞌa ꞌana e haŋa rō ꞌana kōrua mo tiŋaꞌi i a au, he taꞌe haŋa o kōrua ki tāꞌaku vānaŋa haka ꞌite atu.
A au e vānaŋa nei hai meꞌe i haka ꞌite ꞌe i haka takeꞌa mai e tōꞌoku Matuꞌa. A kōrua takoꞌa e aŋa ena i te meꞌe i takeꞌa ꞌe i ŋaroꞌa mai te kōrua matuꞌa.
He kī e rā nuꞌu:  —¡Te mātou matuꞌa ko ꞌAparahama!  He pāhono e Ietū:  —ꞌĀhani kōrua he ŋā poki mau ꞌā ꞌa ꞌAparahama, te kōrua meꞌe aŋa he meꞌe aŋa e ia.
Ka ai atu ko kī atu ꞌana a au i te parautiꞌa hāpī mai e te ꞌAtua, e haŋa nō ꞌana a kōrua mo tiŋaꞌi i a au. ¡A ꞌAparahama kai aŋa i te meꞌe pē nā!
Te meꞌe aŋa o kōrua pa he meꞌe aŋa e te kōrua matuꞌa.  He kī e rā nuꞌu:  —¡Taꞌe a mātou he mōrore; e tahi nō mātou Matuꞌa, he ꞌAtua!
He pāhono e Ietū:  —Mo ai he parautiꞌa mau ꞌā he ꞌAtua te kōrua matuꞌa, e haŋa rō mai ꞌana ia kōrua ki a au; mai te ꞌAtua mau nō, paꞌi, a au i oho mai ai. I oho mai ai a au taꞌe hai manaꞌu ōꞌoku ꞌā, o te ꞌAtua a au i uŋa mai.
»¿He aha kōrua e taꞌe aŋi-aŋi ena i tāꞌaku meꞌe haka ꞌite atu? He taꞌe tano o kōrua mo haka roŋo mai.
Te kōrua matuꞌa ko Rukifero; ꞌāꞌana kōrua, ꞌe te kōrua meꞌe haŋa mo aŋa he meꞌe haŋa ꞌāꞌana. A ia he taparahi-taꞌata tiŋaꞌi i te taŋata mai muꞌa ꞌā. ꞌIna he noho ꞌi roto i te parautiꞌa, ꞌe ꞌina e tahi parautiꞌa kī. E reo-reo ena, e vānaŋa ꞌā i tāꞌana meꞌe i ꞌite. A ia he reo-reo ꞌe he matuꞌa o te reo-reo.
»A kōrua e taꞌe haka roŋo mai ena he kī ōꞌoku i te parautiꞌa.
¿Ko ai o roto i a kōrua mo haka takeꞌa mai e hara rō ꞌana a au? Mo ai he parautiꞌa tāꞌaku meꞌe kī, ¿he aha ia kōrua e taꞌe haka roŋo mai ena?
Te ŋā poki o te ꞌAtua e haka roŋo rō ꞌana ki te vānaŋa o te ꞌAtua. ꞌE, ꞌi te meꞌe era taꞌe a kōrua o te ꞌAtua, ꞌina he haka roŋo mai.
He kī ia e te hūrio ra-rahi:  —¿Ko takeꞌa ꞌā? He aŋi mau ꞌā te mātou meꞌe kī: o ⸤Tāmāria⸥ koe ꞌe ꞌi roto i a koe te tātane.
He pāhono e Ietū:  —ꞌIna e tahi tātane o roto i a au. He moꞌa mau nō tāꞌaku aŋa i tōꞌoku Matuꞌa, ꞌe te aŋa o kōrua he vānaŋa taꞌe tano nō mōꞌoku.
ꞌIna a au he kimi mo haka nui-nui i a au e te taŋata. Ka ai atu pē ira, e ai rō ꞌana te kope haŋa ki rā meꞌe mōꞌoku, ꞌe ꞌāꞌana te kī i te meꞌe tano ꞌe i te meꞌe taꞌe tano o te taŋata.
ꞌĪ a au he kī atu: te kope haka roŋo i tāꞌaku vānaŋa e ko mate ki te hora hopeꞌa.
He pāhono e te hūrio:  —Ko tano mau ꞌā te manaꞌu o mātou: nā ꞌi roto i a koe te tātane. A ꞌAparahama, paꞌi, ananake ko te perofeta taꞌatoꞌa ko mā-mate tahi ꞌana, ꞌe, ¿nā koe e kī ꞌā te kope haka roŋo i taꞌa vānaŋa, ꞌina e ko mate?
¿ꞌAta hau ꞌō koe ki te mātou matuꞌa ko ꞌAparahama? A ia, paꞌi, ko mate ꞌana; pē ira takoꞌa ꞌana te perofeta. ¿Ko ai ia koe e kī ena i te meꞌe tuꞌu pē nā?
He pāhono e Ietū:  —Mo haka nui-nui ōꞌoku i a au mau ꞌā, ꞌina e tahi hauhaꞌa. ꞌE te kope haka nui-nui i a au he Matuꞌa ōꞌoku, he kope kī e kōrua he ꞌAtua o kōrua.
ꞌE, ꞌina kai māhani a kōrua i a ia. Ko au te meꞌe i māhani. Mo kī atu ōꞌoku kai māhani a au i a ia, pē kōrua ꞌā tōꞌoku reo-reo. Te parautiꞌa, paꞌi, ko māhani ꞌana e au i a ia; e haka roŋo ꞌe e haꞌatura rō ꞌana a au ki tāꞌana vānaŋa.
Te tupuna era o kōrua ko ꞌAparahama ko ꞌite ꞌā e uŋa rō mai i a au ki te ao nei ꞌe e tiaki era ki rā mahana hai koa.
He kī e te hūrio ki a Ietū:  —Kai tano ꞌā tuꞌu pae ꞌahuru matahiti, ꞌe, ¿nā koe e kī mai ena ko takeꞌa ꞌana e koe a ꞌAparahama?
He pāhono e Ietū:  —ꞌĪ a au he kī atu i te parautiꞌa: ko ai era ꞌana a au i poreko mai ai a ꞌAparahama.
He toꞌo ia e rā nuꞌu i te māꞌea mo tamaꞌi ki a Ietū. ꞌE, kai takeꞌa ia e rā nuꞌu i eꞌa i oho rō ai mai te Kona Haꞌamuri ꞌAtua.
ꞌI te mahana haka ꞌou e tahi, he haka takeꞌa a Ietū i a ia ki tāꞌana nuꞌu hāpī ꞌi te taha-taha o te kona vai e kī era ko Tīvēria, ꞌe pē nei i topa ai:
ꞌI rā kona a Tīmona, kī takoꞌa ko Pētero, a Tōmā, kī he Hauā, a Natanaera o Kānā, he kona e tahi o Karirea, he ŋā poki e rua ꞌa Tevereo ꞌe he kope haka ꞌou hoko rua o roto o rā nūnaꞌa hāpī era ꞌa Ietū.
I oho era he kī e Pētero:  —ꞌĪ a au he oho he hoa i tāꞌaku kūpeŋa.  He pāhono e tū nuꞌu era:  —He oho takoꞌa atu a mātou.  He eke-eke ia ananake ki ruŋa i te vaka he eꞌa he oho, ꞌe ꞌina e tahi meꞌe i ravaꞌa ꞌi rā pō.
Ko hāhine ꞌana mo ꞌōtea, he māroa atu a Ietū ꞌi te taha-taha o tū kona vai era, ꞌe ꞌina kai aŋi-aŋi e rā nuꞌu hāpī era ꞌāꞌana ko ia ꞌō rā meꞌe.
He ohu atu e Ietū:  —E kuā hoa, ¿ꞌina ꞌō kōrua ika?  He pāhono e rā nuꞌu:  —ꞌIna.
He kī e Ietū:  —Ka haka topa te kūpeŋa a te pāꞌiŋa mataꞌu o te vaka, he ravaꞌa ika kōrua.  Pē ira i aŋa ai, ꞌe i haro mai era ꞌina he ŋaeꞌi te kūpeŋa ꞌi te rahi o te ika.
ꞌI tū hora ꞌā i aŋi-aŋi ai e te kope haŋa rahi ꞌa Ietū ꞌe he kī ki a Pētero: «¡Ko Ietū te meꞌe era!».  I ꞌite era e Pētero ko Ietū tū meꞌe era, he uru i tōꞌona kahu, he rere ki roto i te vai he kau he oho ki ꞌuta.
Tū tētahi nuꞌu era kai roa i tomo ai ꞌi ruŋa i te vaka e to-toi rō ꞌana i te kūpeŋa ko ꞌī ꞌā e te ika. E pae ꞌahuru nō māroa, paꞌi, o te ꞌava-ꞌava mai te taha-taha tai.
I topa era ki ꞌuta, he takeꞌa i te ahi e hū rō ꞌā, ꞌi ruŋa e tahi ika ꞌe he haraoa.
He kī e Ietū: «Ka maꞌu mai hai ika toꞌo iho mai ena e kōrua».
He eke ia a Pētero ki ruŋa i te vaka he to-toi he oho mai i tū kūpeŋa era ki ꞌuta ko ꞌī ꞌana e te ika ko tetu ko tetu, e hoꞌe hānere e pae ꞌahuru mā toru ika; ꞌe ꞌina kai mō-more tū kūpeŋa era ꞌi te rahi.
He kī a Ietū: «Ka oho mai kōrua ka kai».  ꞌI te haꞌamā ꞌina e tahi o rāua i haŋa mo ꞌui ko ai a ia ꞌi te meꞌe era e ꞌite riva-riva rō ꞌana ko Ietū rā meꞌe.
He haka hāhine ia a Ietū, he toꞌo i te haraoa ꞌe i te ika he tuhaꞌa ki tū nuꞌu era.
He toru haka takeꞌa iŋa nei o Ietū i a ia ki tāꞌana nuꞌu hāpī mai tōꞌona ora iŋa mai te mate.
I oti era i te kai, he ꞌui e Ietū ki a Pētero:  —E Tīmona, e te poki ꞌa ⸤Iovani⸥ ē, ¿i hau rō atu tuꞌu haŋa mai ki a au ki te nuꞌu nei?  He pāhono e Pētero:  —Ko ꞌite ꞌana koe, e Ietū ē, e haŋa rō atu ꞌana a au.  He kī ia e Ietū:  —E hāpaꞌo koe i tāꞌaku māmoe.
He ꞌui haka ꞌou e Ietū:  —E Tīmona, e te poki ꞌa Iovani ē, ¿e haŋa rō mai ꞌana koe?  He pāhono e Pētero:  —Ko ꞌite ꞌā e koe, e Ietū ē, e haŋa rō atu ꞌana a au.  He kī e Ietū:  —E hāpaꞌo koe i tāꞌaku māmoe.
He ꞌui haka ꞌou ia e Ietū:  —E Tīmona, e te poki ꞌa Iovani ē, ¿e haŋa rō mai ꞌana koe?  He oꞌo te māui-ui ꞌi roto i te māhatu o Pētero ꞌo te ꞌui haka ꞌou o Ietū i tū vānaŋa era, ꞌe he pāhono:  —E Ietū, e ꞌite tahi rō ꞌana a koe i te meꞌe, ꞌe ko ꞌite takoꞌa ꞌana koe e haŋa rō atu ꞌana a au.  He kī haka ꞌou e Ietū:  —E hāpaꞌo koe i tāꞌaku māmoe.
ꞌĪ a au he kī atu: ꞌi te hora ōꞌou e ꞌāpī nō ꞌā, ꞌāꞌau ꞌā te here i tuꞌu pena ꞌe te oho ki te kona nō era ꞌāꞌau i haŋa. ꞌE, ka korohuꞌa ena, he haka toro i tuꞌu rima, he here-here atu ꞌe he maꞌu i a koe ki te kona ꞌina e ko haŋa e koe mo oho.
I kī ai e Ietū i te meꞌe nei, e haka aŋi-aŋi ꞌā pē hē ka mate era a Pētero, ꞌe pē hē te mate era o Pētero ka haka nui-nui era i te ꞌAtua. I oti era he kī:  —¡E aŋa e oho koe i tāꞌaku meꞌe kī atu mo aŋa!
He hārui ia a Pētero a tuꞌa, he takeꞌa ka tata atu tū kope haŋa rahi era ꞌa Ietū, kope noho ꞌi muri i a Ietū ꞌi te ⸤ŋoŋoro era o te Pakate⸥ ꞌui era pē nei ē: «E te Maꞌori, ¿ko ai te meꞌe ena ka hoꞌo ena i a koe?».
I takeꞌa era e Pētero, he ꞌui:  —E Ietū, ¿he aha te meꞌe ka topa ena ki te kope era?
He pāhono e Ietū:  —Mo haŋa ōꞌoku mo taꞌe mate ōꞌona ꞌātā ki tōꞌoku hoki iŋa mai, taꞌe he meꞌe ꞌāꞌau. Ka aŋa ka oho nō koe i tāꞌaku meꞌe kī atu.
ꞌO ira i rahi ai te ꞌaꞌamu ꞌi roto i te nuꞌu taina ⸤haka moe i te manaꞌu⸥ ꞌi ruŋa i a Ietū: rā kope e ko mate. ꞌE taꞌe pē ira te kī ꞌa Ietū. Te kī: «Mo haŋa ōꞌoku mo taꞌe mate ōꞌona ꞌātā ki tōꞌoku hoki iŋa mai, taꞌe he meꞌe ꞌāꞌau».
Ko te kope mau nei ꞌā te kope e haka ꞌite atu ena o ruŋa i te ŋā meꞌe nei, ꞌe ꞌāꞌana mau ꞌā i pāpaꞌi. ꞌE a tātou e ꞌite rō ꞌā he parautiꞌa tāꞌana meꞌe kī.
I aŋa rō a Ietū meꞌe rahi haka ꞌou nō atu meꞌe. ꞌĀhani i pāpaꞌi tahi ꞌi ruŋa i te puka, ꞌi te rahi, ꞌina he kona o te ao mo hue.
I oti era he oho a Ietū ki kona era ki kona era o Karirea. Kai haŋa mo oho ki Hūrea ꞌi te meꞌe era te nuꞌu ⸤hūrio⸥ ra-rahi o ira e haŋa ꞌā mo tiŋaꞌi i a ia.
ꞌE, ꞌi te meꞌe ko hāhine ꞌā te ⸤ŋoŋoro o te rāmā⸥,
he kī e tōꞌona ŋā poki taina:  —ꞌIna koe ko noho mai ꞌi nei. Ka eꞌa koe ka oho ki Hūrea mo takeꞌa takoꞌa e te nuꞌu o ira haka moe i te manaꞌu ꞌi ruŋa i a koe i taꞌa meꞌe aŋa.
Te kope haŋa mo ꞌite e te nuꞌu o ruŋa i a ia ꞌina he naꞌa i tāꞌana meꞌe aŋa. ꞌO ira, ka oho koe ka aŋa taꞌa meꞌe ena koe e aŋa ena ꞌi muꞌa o te taŋata taꞌatoꞌa.
Te ŋā kope nei, ka ai atu he taina o Ietū, ꞌina he haka moe i te rāua manaꞌu ꞌi ruŋa.
He kī e Ietū:  —Kai tano ꞌā tōꞌoku hora mo oho, ꞌe mo kōrua taꞌatoꞌa nō hora e tano rō ꞌā.
Te taŋata o te ao nei ꞌina he riri mo kōrua; mōꞌoku e riri ena ꞌo te haka takeꞌa e au: te rāua meꞌe aŋa meꞌe taꞌe tano.
Ka oho nō kōrua ki te ŋoŋoro. ꞌIna a au e ko oho vave atu; kai tano ꞌana tōꞌoku hora.
Pē ira a Ietū i kī ai ꞌe he noho ꞌi Karirea.
Ko oho atu ꞌā tū ŋā taina era i oho iho ai a Ietū hoko tahi nō ꞌo ꞌite e te taŋata.
Te nuꞌu hūrio ra-rahi ia e kimi ꞌana i a Ietū a roto i te nuꞌu o tū kona ŋoŋoro era koia ko kī: «¿ꞌI hē ia tū taŋata era?».
Te nuꞌu o ira e vānaŋa rahi rō ꞌana o ruŋa i a Ietū. Tētahi e kī era: «He taŋata riva»; e tētahi atu e kī era: «Taŋata taꞌe riva; e reo-reo ꞌana ki te taŋata».
Ka ai atu taꞌatoꞌa nō e vānaŋa era o ruŋa i a Ietū, te nuꞌu manaꞌu he taŋata riva ꞌina he haka ŋaroꞌa i te rāua vānaŋa era e kī era he riꞌa-riꞌa ꞌi te nuꞌu ra-rahi o te hūrio.
E hitu mahana o rā ŋoŋoro era he rāmā. ꞌI vāeŋa o rā ŋā mahana, he oho a Ietū he uru ki roto i te ⸤Kona Haꞌamuri ꞌAtua⸥ he haꞌamata he hāpī.
Te nuꞌu ra-rahi o te hūrio ko māere atu ꞌana e kī era: «¿Pē hē ia te kope ena, kai hāpī ia, i ꞌite rō ai i te ŋā meꞌe taꞌatoꞌa ena?».
He kī e Ietū:  —Te meꞌe nei e au e hāpī nei taꞌe ꞌāꞌaku, o te kope uŋa mai i a au.
Te kope haŋa mo aŋa i te meꞌe haŋa o te ꞌAtua he aŋi-aŋi hoki tāꞌaku hāpī nei mai te ꞌAtua ꞌo he vānaŋa ꞌāꞌaku mau ꞌā.
Te kope vānaŋa hai meꞌe ꞌāꞌana mau ꞌā e haŋa ꞌana mo haka nui-nui i a ia; ꞌe te kope haŋa mo haka nui-nui i te kope uŋa i a ia, ko rā kope te meꞌe kī i te parautiꞌa ꞌe ꞌina he haꞌavare.
»¿Taꞌe ꞌō ko vaꞌai atu ꞌana a ⸤Mōtē⸥ i te haka tere iŋa o te hūrio? ꞌE, ꞌina e tahi o kōrua i haꞌatura. ¿He aha ia a kōrua e haŋa ena mo tiŋaꞌi mai i a au?
He pāhono e te taŋata:  —¡Ko oꞌo ꞌana koe e te tātane! ¿Ko ai te meꞌe haŋa mo tiŋaꞌi atu i a koe?
He kī e Ietū:  —A kōrua taꞌatoꞌa e taꞌe au ena ꞌi te meꞌe nō e tahi aŋa e au ꞌi te ⸤mahana haka ora⸥.
ꞌE, a kōrua, ka ai atu he mahana haka ora, ko te hore iŋa ꞌana i te kiri o te kinoŋa mo haꞌatura ki te roŋo ꞌa Mōtē (ka ai atu rā roŋo taꞌe mai i a Mōtē i oho mai ai, mai te nuꞌu era o muꞌa ꞌana).
Mo hore ia o kōrua i te kiri o te kinoŋa o te poki ꞌi te mahana haka ora ꞌo hape ki te ⸤haka tere iŋa ꞌa Mōtē⸥, ¿he aha ia kōrua e riri ena mōꞌoku ꞌo te haka ora i te māui-ui o te taŋata ꞌi te mahana haka ora?
ꞌIna kōrua ko kī i te tano ꞌe i te taꞌe tano o te meꞌe e tahi hai meꞌe nō ena e kōrua e takeꞌa ena. A kōrua ana ture hai parautiꞌa.
Tētahi o te nuꞌu noho o Hērutarema he haꞌamata he ꞌui:  «¿Taꞌe ꞌō rā ko tū kope era e kimi mai ena mo tiŋaꞌi?
¡ꞌAi ꞌō e vānaŋa ꞌā ꞌi te kona era ai, ꞌe ꞌina e tahi kope kī e tahi meꞌe! ¿Ka kī ꞌō te nuꞌu ra-rahi e manaꞌu ena he ⸤Kiritō⸥ mau ꞌana a ia?
¿Pē hē te meꞌe tuꞌu pē rā? Ko ꞌite ꞌana, paꞌi, e tātou o hē a ia; ꞌe, hora ena mo oho mai o te Kiritō, ꞌina e tahi kope mo ꞌite o hē a ia».
A Ietū e hāpī ꞌana ꞌi te Kona Haꞌamuri ꞌAtua. I ŋaroꞌa era i tū meꞌe era, he haka pūai i te reꞌo ꞌai ka kī:  «¿Ko ꞌite mau ꞌana ꞌō kōrua ko ai a au ꞌe mai hē a au i oho mai ai? Taꞌe hai manaꞌu ōꞌoku au i oho mai ai, hai manaꞌu o te kope uŋa mai i a au, kope aŋa i tāꞌana meꞌe kī, ꞌe ꞌina kōrua kai māhani i a ia.
Ko au te meꞌe i māhani; mai i a ia, paꞌi, a au i oho mai ai, ꞌe ꞌāꞌana a au i uŋa mai».
He haŋa ia tū nuꞌu era mo ꞌa-ꞌaru i a Ietū, ꞌe, ꞌina e tahi o rāua i rao i ꞌa-ꞌaru ꞌo te ai kai tano ꞌana tōꞌona hora.
Ka ai atu pē ira, meꞌe rahi nuꞌu i haka moe i te manaꞌu ꞌi ruŋa i a ia, ꞌe e kī era: «Ka oho mai ena te Kiritō, ¿e aŋa rō hō i te meꞌe ꞌata hau rō atu ki te meꞌe aŋa e ia?».
He ŋaroꞌa e te fariseo i te vānaŋa o tū nuꞌu era o ruŋa i a Ietū. He uŋa ia e rā ŋā fariseo ananake ko te ⸤oromatuꞌa ra-rahi⸥ i te mūtoꞌi o te Kona Haꞌamuri ꞌAtua mo ꞌa-ꞌaru i a Ietū.
ꞌE a Ietū ko te vānaŋa iŋa ꞌā ki te nuꞌu e kī era: «E ko roa a au ka noho atu ena ꞌi muri i a kōrua. Ki oti he hoki a au ki muri i te kope uŋa mai i a au.
E kimi rō mai kōrua i a au, ꞌe ꞌina e ko ravaꞌa; e ko tuꞌu atu, paꞌi, kōrua ki te kona era ōꞌoku ka oho nei».
He haꞌamata ia te hūrio he ꞌui ki a rāua ꞌana:  «¿Ki hē te kope nei ka oho ena ka taꞌe ravaꞌa ena e tātou? ¿He oho hō he noho ꞌi muri i te hūrio ꞌi te henua kē, ꞌe he hāpī i te nuꞌu taꞌe ꞌite ko ai te ꞌAtua parautiꞌa?
¿He aha te auraꞌa o te meꞌe ena e kī mai ena: “e kimi rō mai kōrua i a au ꞌe ꞌina e ko ravaꞌa”, ꞌe, “a kōrua e ko tuꞌu atu ki te kona ꞌi ira a au ka noho era”?».
Te mahana hopeꞌa o tū ŋoŋoro era, he mahana ꞌata hau o te nui-nui. ꞌI rā mahana he māroa a Ietū he kī pūai:  «Te kope pohe ki te vai e oho mai ki a au, ꞌe te kope haka moe i tōꞌona manaꞌu ꞌi ruŋa i a au e unu. Pa he meꞌe kī ꞌi ruŋa i te ⸤Pāpaꞌi Moꞌa⸥: mai roto i rā kope ka tehe ena pa he rio te vai vaꞌai i te ora ꞌāpī ꞌina he hopeꞌa raꞌa o te ꞌAtua».
—.
Hai meꞌe nei i haka ꞌite ai e Ietū e tuꞌu e noho rō te Vārua Maitai ꞌi roto i te nuꞌu haka moe i te manaꞌu ꞌi ruŋa i a ia; te meꞌe nō, ꞌi rā hora kai uŋa hia ꞌana e te ꞌAtua i te Vārua Maitai ꞌi te meꞌe era kai hoki ꞌana a Ietū ki te raŋi.
E ai rō ꞌana te taŋata, i ŋaroꞌa era i te vānaŋa nei, he kī: «Te taŋata era he perofeta mau era ꞌā mo tuꞌu mai».
Tētahi e kī era: «Te kope era he Kiritō». ꞌE tētahi atu e kī era: «ꞌIna. Taꞌe, paꞌi, o te kona era ko Karirea te Kiritō.
Pē nei e kī ena ꞌi ruŋa i te Pāpaꞌi Moꞌa: te Kiritō he hakaara o te ꞌariki ko ⸤Tāvita⸥, ꞌe ka oho mai ena mai Vērene, he kona o Tāvita».
Pē ira i manaꞌu kē ai te taŋata o ruŋa o Ietū.
Tētahi e haŋa rō ꞌana mo ꞌa-ꞌaru mo maꞌu mo puru, ꞌe, ꞌina e tahi o rāua i rao i ꞌa-ꞌaru.
Tū ŋā mūtoꞌi era o te Kona Haꞌamuri ꞌAtua he hoki he oho ki te kona era ꞌi ira te oromatuꞌa ra-rahi ꞌe te fariseo. He ꞌui e rā nuꞌu:  —¿He aha kōrua i taꞌe maꞌu mai ai i a Ietū?
He pāhono e tū ŋā mūtoꞌi era:  —¡Kai ai ꞌā e tahi taŋata vānaŋa pē ia!
He kī ia e te fariseo:  —¿Ko haka roŋo takoꞌa ꞌana kōrua ki tāꞌana reo-reo?
¿E ai rō ꞌana ꞌō e tahi o te nuꞌu ra-rahi ꞌe o te fariseo i haka moe i te manaꞌu ꞌi ruŋa i a ia?
Te nuꞌu haka moe i te rāua manaꞌu ꞌi ruŋa i a ia he nuꞌu taꞌe aŋi-aŋi i te haka tere hūrio, ꞌe pe muꞌa ka oho ena he haka ūtuꞌa e te ꞌAtua.
He kī e Nikoremo, he fariseo oho uꞌi i a Ietū ꞌi te mahana e tahi:
—Ki te tātou haka tere iŋa, e ko tano mo haka ūtuꞌa i te taŋata ꞌina kai haka roŋo hia ki tāꞌana vānaŋa ꞌe ꞌina kai ꞌite hia he aha tāꞌana meꞌe i aŋa.
He pāhono e rā nuꞌu:  —¿A koe takoꞌa o Karirea? Ka hāpī i te meꞌe hāꞌaki ꞌi ruŋa i te Pāpaꞌi Moꞌa ꞌe he takeꞌa e koe mau ꞌā ꞌina he perofeta o Karirea.  [
He eꞌa ia tū nuꞌu taꞌatoꞌa era he oho ki te rāua hare.
A au, a Pauro, haꞌataꞌa mo te aŋa he ꞌāpōtoro, tōroꞌa taꞌe o te taŋata i vaꞌai mai, ꞌa Ietū Kiritō, ꞌe o te ꞌAtua Matuꞌa haka ora i a ia mai te mate,
he ꞌaroha atu mātou ananake ko te taina taꞌatoꞌa o nei ki a kōrua ki te nuꞌu taꞌatoꞌa ⸤haka moe i te manaꞌu⸥ ꞌi ruŋa i a Ietū o Karatia.
Ka ai ꞌi ruŋa i a kōrua te riva rahi ꞌe te haumārū o te ꞌAtua Matuꞌa ꞌe o Ietū Kiritō, he Pūꞌoko Haka Tere o tātou.
A Ietū i vaꞌai ai i a ia mo mate mo haka kore e te ꞌAtua i te tātou hara ꞌe mo haka eꞌa i a tātou mai roto i te noho iŋa taꞌe tano o te ao, ꞌi te meꞌe era ko haŋa ꞌā e te ꞌAtua, Matuꞌa o tātou.
¡Ki haꞌahana-hana tātou ki a ia ꞌātā ki te hopeꞌa raꞌa! ⸤ꞌĀmene⸥.
Ko māere riva-riva ꞌana a au ꞌi te hōrou o kōrua mo hārui hai tuaꞌivi i te ꞌAtua ꞌe i tāꞌana hāpī parautiꞌa. O te ꞌAtua, paꞌi, i haꞌataꞌa i a kōrua māꞌana hai riva rahi mau nō o te ⸤Kiritō⸥, mo eꞌa o kōrua mai roto i te ūtuꞌa o te hara ꞌe mo ravaꞌa i te ora ꞌāpī ꞌina he hopeꞌa raꞌa. ꞌE nā kōrua e haka roŋo mai ena ki te hāpī kē manaꞌu e kōrua he ⸤roŋo riva-riva o te ꞌAtua⸥.
ꞌE te parautiꞌa, ꞌina he rua roŋo riva-riva o te ꞌAtua. Te meꞌe nō, e ai rō ꞌana te nuꞌu nā e haka mira-mira ꞌana i te kōrua manaꞌu. E haŋa ꞌā mo haka poteko i te ⸤roŋo riva-riva o ruŋa i a Ietū⸥.
ꞌĪ a au he kī atu: ka ai atu ko mātou mau nei ꞌā ꞌo he merahi e tahi o te raŋi hāpī atu i te rua meꞌe, taꞌe he roŋo riva-riva hāpī atu era e mātou ꞌi muꞌa ꞌā, ka topa ꞌi ruŋa te ūtuꞌa o te ꞌAtua.
Ko kī atu era ꞌā e mātou i te meꞌe nei ꞌe ꞌī e au he kī haka ꞌou atu: mo ai o te kope haka ꞌite atu i te rua roŋo, taꞌe he roŋo riva-riva hāpī atu era e mātou, ka topa ꞌi ruŋa i a ia te ūtuꞌa o te ꞌAtua.
Ki te kōrua manaꞌu, ¿e aŋa nei a au mo koa o te taŋata ꞌo mo koa o te ꞌAtua? ꞌĀhani mo koa o te taŋata, taꞌe ia a au he tāvini o te Kiritō.
E ꞌite kōrua, e te taina ē: te roŋo riva-riva o te ꞌAtua haka ꞌite e au taꞌe he meꞌe poreko mai te manaꞌu taŋata.
ꞌE taꞌe o te taŋata i hāpī mai; a Ietū Kiritō mau ꞌā i haka ꞌite mai.
Ko ŋaroꞌa ꞌana e kōrua o ruŋa i tāꞌaku meꞌe aŋa ꞌi muꞌa ꞌā, pē hē a au e tute era mo tōtōā i te nuꞌu haka moe i te manaꞌu ꞌi ruŋa i a Ietū hora era ōꞌoku e maꞌu nō ꞌana i te haka tere iŋa hūrio. Te manaꞌu ōꞌoku ꞌi rā hora mo haka kore i a rāua.
ꞌI rā noho iŋa, i hau rō atu a au ꞌi te haka kē ki te tētahi nuꞌu o tōꞌoku taŋa mo maꞌu i te hāpī haka rē mai e te mātou tupuna.
ꞌE, ka ai atu i tute rō a au mo tōtōā i te nuꞌu haka moe i te manaꞌu ꞌi ruŋa i a Ietū, te ꞌAtua, kai poreko hia ꞌana a au, i haꞌataꞌa rō ai i a au māꞌana ꞌe, hai riva rahi ōꞌona, i haka ꞌite mai ai ko ai a Ietū, mo haka moe ōꞌoku i te manaꞌu ꞌi ruŋa i a ia. Te haŋa ōꞌona: mo haka ꞌite mo oho ōꞌoku i te roŋo riva-riva o ruŋa i a Ietū ki te nuꞌu taꞌe he hūrio. Hora topa mai era o te meꞌe nei, ꞌina a au kai oho kai kimi e tahi kope mo haka ꞌite mai o ruŋa i te roŋo o te ꞌAtua,
—
ꞌe ꞌina takoꞌa a au kai oho ki Hērutarema kai ꞌui ki te nuꞌu era ko rāua te ꞌāpōtoro raꞌe ki a au. Te meꞌe raꞌe ꞌāꞌaku i aŋa, he oho a au ki te henua era ko Aravia, ꞌe i tano era tōꞌoku hora ꞌi ira, he eꞌa a au he hoki ki Rāmako.
Ka toru matahiti mai te hora haka moe ōꞌoku i te manaꞌu ꞌi ruŋa i a Ietū i oho iho ai a au ki Hērutarema mo māhani ki a Pētero, ꞌe e hoꞌe ꞌahuru mā pae mahana i noho ai a au ꞌi muri i a ia.
ꞌIna he rua ꞌāpōtoro i takeꞌa e au; te kope haka ꞌou nō ꞌāꞌaku i māhani ko Tanatiako, taina o Ietū.
ꞌE ꞌī a au he kī atu ꞌi muꞌa i te ꞌAtua: te meꞌe taꞌatoꞌa nei e au e pāpaꞌi atu ena he parautiꞌa.
Mai ira a au i oho ai ki te ŋā kona era o Tīria ꞌe o Tiritia.
Te taina haka moe i te manaꞌu ꞌi ruŋa i a Ietū o Hūrea kai takeꞌa hia ꞌana i a au.
Te meꞌe nō o rāua i ŋaroꞌa o ruŋa i a au: «Te kope tute era i a tātou mo tōtōā hora nei e haka ꞌite e oho ꞌā i te roŋo riva-riva o te ꞌAtua, roŋo haŋa era e ia mo haka kore ꞌi muꞌa ꞌā».
ꞌE ꞌi te parau ꞌāpī era o ruŋa i a au, i haꞌahana-hana ai rā nuꞌu ki te ꞌAtua.
Te haka taka-taka i te moni mo te nuꞌu haꞌataꞌa e te ꞌAtua māꞌana o Hērutarema, e aŋa pa he meꞌe haka ꞌite e au ki te nūnaꞌa taꞌatoꞌa ⸤haka moe i te manaꞌu⸥ ꞌi ruŋa i a Ietū o te ŋā kona taꞌatoꞌa era o Karatia.
ꞌI te mahana tāpati taꞌatoꞌa, e haꞌataꞌa ꞌi te kōrua hare e tahi ꞌapa o te tara ai o kōrua ꞌe ꞌai ka hāpaꞌo rō, ki tuꞌu atu a au, ko haꞌataꞌa era ꞌā, ꞌo haka taka-taka iho kōrua ꞌi rā hora.
ꞌE, ki tuꞌu atu a au, he haka maꞌu i rā moni ki Hērutarema hai nuꞌu nō era o kōrua i haŋa. Ki a rāua ka vaꞌai nei e au i te parau ꞌi ruŋa e hāꞌaki rō ꞌā ko ai a rāua ꞌe ki te aha ꞌi Hērutarema.
ꞌE mo uꞌi ōꞌoku e tano nō a au mo oho ꞌi muri, he oho tahi a mātou.
ꞌI tōꞌoku ara ki a kōrua ꞌi Kōrinto ꞌi raꞌe a au ka vari nei ki Mātērōnia, ꞌe ki oti ka tuꞌu iho atu ena a au ki a kōrua.
E rahi ꞌiti rō pēaha tōꞌoku noho atu ꞌi muri i a kōrua, korohaŋa ꞌāvaꞌe taꞌatoꞌa era o te toŋa. Pē ira, ki oho haka ꞌou a au ꞌi tōꞌoku ara ki te rua kona, e tano rō pēaha kōrua mo hāꞌūꞌū mai hai meꞌe mo tōꞌoku ara.
ꞌIna a au e ko haŋa mo hipa ꞌiti-ꞌiti nō atu mo uꞌi i a kōrua; e haŋa rō ꞌana mo roa ꞌiti o tōꞌoku noho iŋa atu, ana haŋa te ꞌAtua.
ꞌĪ a au ꞌi Ēfeto ꞌe ka noho nei a au ꞌātā ki oti te ⸤ŋoŋoro o te Peneketote⸥,
ꞌo te ai e rahi rō ꞌana te nuꞌu o nei haŋa mo haka ꞌite ōꞌoku ki a rāua i te ⸤roŋo riva-riva o te ꞌAtua⸥, ka ai atu e rahi takoꞌa rō ꞌana te nuꞌu taꞌe haŋa mai.
ꞌE mo tuꞌu atu o Timoteo, e uꞌi e haka naho-naho; a ia e aŋa takoꞌa rō ꞌana pē au ꞌi te aŋa o te tātou Pūꞌoko Haka Tere.
ꞌIna kōrua ko uꞌi taꞌe au ki a ia; e hāꞌūꞌū i tōꞌona ara mo oho mai mo uꞌi i a au. ꞌĪ a au e tiaki atu ena ki a ia ꞌe ki te ŋā taina hokorua ena i a ia.
ꞌE te tātou taina a ꞌĀporo, i kī rō e au mo oho atu ꞌi muri i te taina oho atu uꞌi i a kōrua, ꞌe, mo te hora nei, ꞌina e ko tano mo oho atu. Ki tano tōꞌona hora ka oho atu ena.
E uꞌi kōrua e hāpaꞌo ꞌe e haka hio-hio i te kōrua manaꞌu ꞌi ruŋa i a Ietū. E kiahio kōrua, ꞌina ko haꞌamā ꞌi te haka moe iŋa i te manaꞌu ꞌi ruŋa i a ia.
ꞌE te meꞌe taꞌatoꞌa o kōrua mo aŋa, e aŋa hai haŋa.
E te taina, ko ꞌite ꞌana a kōrua: te huaꞌai o Etefana he nuꞌu raꞌe o te kona era o Ākāia i haka moe i te manaꞌu ꞌi ruŋa i a Ietū, ꞌe ꞌi te hora nei te meꞌe rava aŋa o rāua he hāꞌūꞌū ki te taina haka moe i te manaꞌu ꞌi ruŋa i a Ietū.
He ani atu a au mo haka rē i a kōrua mo te nuꞌu era ꞌe mo te nuꞌu tuꞌu pē rāua hāꞌūꞌū ꞌi te aŋa o te ꞌAtua e haka tere atu.
Meꞌe huru kē te rahi o tōꞌoku koa i tuꞌu mai ai a Etefana, a Forotunato, ꞌe a Akaiko mai i a kōrua ena. ꞌI te kore, paꞌi, o kōrua,
o rāua te haka koa ꞌe te ꞌata haka pūai mai i a au, pa he meꞌe ka aŋa atu ena ki a kōrua ki hoki haka ꞌou atu. Te nuꞌu pē nei e moꞌa.
Te nūnaꞌa taŋata taꞌatoꞌa haka moe i te manaꞌu ꞌi ruŋa i a Ietū o te ŋā kona nei o ꞌĀtia ko ꞌaroha mai ꞌā mo kōrua. A ꞌĀkira ꞌe a Pirika, ꞌe te nuꞌu taina taka-taka i te rāua hare ko ꞌaroha takoꞌa mai ꞌā mo kōrua hai ꞌīŋoa o te tātou Pūꞌoko Haka Tere,
ꞌe pē ira ꞌā te taina taꞌatoꞌa o muri i a au. ꞌE ꞌi roto i a kōrua takoꞌa e ꞌaroha hai haŋa.
A au, a Pauro, e pāpaꞌi atu ena i te ꞌaroha nei hai rima mau nei ꞌā ōꞌoku.
Mo taꞌe haŋa o te kope e tahi ki te tātou Pūꞌoko Haka Tere ko Ietū Kiritō, mo te ꞌAtua e haka ūtuꞌa. ¡E te mātou Pūꞌoko Haka Tere ē, ka hōrou koe ka hoki mai!
E te taina, ka ai ꞌi ruŋa i a kōrua taꞌatoꞌa te riva rahi o te tātou Pūꞌoko Haka Tere.
E haŋa rahi rō atu ꞌana a au ki a kōrua ꞌo te ai ꞌa Ietū Kiritō tātou taꞌatoꞌa.
ꞌI te mahana haka ora e tahi, e oho nō ꞌā a kuā Ietū a te kona ꞌoka kai, he maruaki tāꞌana nuꞌu hāpī ꞌe he haꞌamata he more-more i te tariko he kai.
He takeꞌa e te nuꞌu ⸤fariseo⸥ ꞌe he kī ki a Ietū:  —Ka uꞌi taꞌa nuꞌu hāpī; e aŋa ꞌana i te meꞌe taꞌe haꞌatiꞌa mo aŋa ꞌi te mahana haka ora.
He pāhono e Ietū:  —¿Kai taiꞌo ꞌana ꞌō kōrua i te meꞌe aŋa e ⸤Tāvita⸥ ꞌi te hora maruaki ōꞌona ananake ko te nuꞌu oho ꞌi muri i a ia?
I uru nō ki roto i te Kona Haꞌamuri ꞌAtua, he kai i te haraoa e tapu rō ꞌā, he haraoa taꞌe haꞌatiꞌa mo kai e rāua, mo te ⸤oromatuꞌa⸥ mau nō.
ꞌE ¿taꞌe ꞌō ko taiꞌo ꞌana a kōrua ꞌi ruŋa i te ⸤haka tere iŋa ꞌa Mōtē⸥: ꞌina te oromatuꞌa he haka ora mai te rāua aŋa o roto i te ⸤Kona Haꞌamuri ꞌAtua⸥ ꞌi te mahana haka ora ꞌe, ka ai atu pē ira, ꞌina he hara?
ꞌĪ a au he kī atu: ꞌi nei te meꞌe ꞌata hau rō atu ꞌi te hauhaꞌa ki te Kona Haꞌamuri ꞌAtua.
A kōrua kai aŋi-aŋi ꞌā i te haꞌaauraꞌa o te vānaŋa nei o te ꞌAtua: «Tāꞌaku meꞌe haŋa taꞌe he tūtia o kōrua, he ai o kōrua nuꞌu māhatu ꞌaroha». ꞌĀhani i aŋi-aŋi e kōrua, e ko kī e hape rō ꞌā te nuꞌu ꞌina kai aŋa hia i te meꞌe taꞌe tano.
ꞌĪ a au he kī atu: i a au i te ⸤Poki o te taŋata⸥ te parau o te mahana haka ora mo kī i te meꞌe haꞌatiꞌa ꞌe i te meꞌe taꞌe haꞌatiꞌa mo aŋa.
He oho a Ietū mai rā kona ꞌoka tariko era ꞌe he uru ki roto i te hare pure o ira.
ꞌI roto e tahi taŋata rima rehe-rehe. ꞌI roto takoꞌa te nuꞌu e uꞌi ꞌā i te ꞌōtohe mo tuhi i te hape o Ietū, he ꞌui:  —E Ietū, ¿e haꞌatiꞌa rō ꞌana mo haka ora i te taŋata māui-ui ꞌi te mahana haka ora?
He pāhono e Ietū:  —¿Ko ai o kōrua, mo viri o tāꞌana māmoe ki roto i te pū ꞌi te mahana haka ora, e ko oho e ko toꞌo?
ꞌE te taŋata ꞌata hauhaꞌa rō atu ki te māmoe. ꞌO ira ꞌi te mahana haka ora e haꞌatiꞌa rō ꞌā mo aŋa i te meꞌe riva-riva.
He kī ia ki tū taŋata rima rehe-rehe era: «Ka haka toro mai tuꞌu rima». He haka toro i tū rima era ōꞌona ꞌe he ora rō ꞌai pa he rua rima.
I eꞌa era tū nuꞌu fariseo era, he haꞌamata he uꞌi i te rāveꞌa mo tiŋaꞌi mo haka mate i a Ietū.
I ꞌite era a Ietū, he eꞌa he oho mai tū kona era, ꞌe meꞌe rahi nuꞌu i oho ꞌi muri. He haka ora i te nuꞌu taꞌatoꞌa māui-ui,
ꞌe he kī mo taꞌe vānaŋa o ruŋa i a ia ꞌi te kona taŋata.
Pē nei i tano ai te meꞌe haka ꞌite e te perofeta era ko ꞌItaia ꞌi te hora kī pē nei ē:
«ꞌĪ tōꞌoku tāvini haꞌataꞌa e au,  kope haŋa rahi ꞌāꞌaku, ꞌi ruŋa i a ia tōꞌoku koa.  Ki a ia ka vaꞌai nei e au i tōꞌoku Vārua,  ꞌe he haka ꞌite e ia ki te taŋata o te ao  pē hē a rāua ana tano ki tōꞌoku mata.
E ko tātake a ia ꞌe e ko ohu-ohu;  e ko ŋaroꞌa e te nuꞌu i tōꞌona pōŋeha iŋa ꞌi te ara.
E ko riri ki te nuꞌu taꞌe haka moe rahi i te manaꞌu ꞌi ruŋa i a ia,  ꞌe e ko riri ki te nuꞌu ꞌaka-ꞌaka o te manaꞌu.  E aŋa e oho nō ꞌātā ka haka tano tahi rō i te meꞌe haŋa ꞌāꞌaku.
ꞌE te nuꞌu o te henua taꞌatoꞌa he ŋatu te haŋu ꞌi ruŋa i a ia».
He maꞌu ia ki a Ietū i te taŋata ko keva ꞌā te mata ꞌe ꞌina he vānaŋa ꞌi te oꞌo e te tātane, ꞌe he haka ora e Ietū.
Te nuꞌu taꞌatoꞌa he māere he ꞌui ki a rāua ꞌā: «¿Ko te Hakaara era hō rā o Tāvita?».
I ŋaroꞌa era e te fariseo, he kī: «ꞌA Veresepupa, pūꞌoko o te tātane, i vaꞌai ki a ia i te mana mo haka eꞌa mai roto i te taŋata i te tātane».
ꞌI te ꞌite o Ietū i te meꞌe manaꞌu e te fariseo, he kī:  «Te henua tamaꞌi ki a rāua ꞌā e tōtōā ꞌana i a rāua ꞌā; te nuꞌu o te kona nūnaꞌa hare ꞌe te huaꞌai moto ki a rāua ꞌā e ko roa he haꞌataꞌa.
Pē ira takoꞌa, mo haka eꞌa e Rukifero i a ia mau ꞌana, e haꞌataꞌa ꞌana i a ia ꞌā, ꞌe te pūai o tōꞌona haka tere iŋa he ŋaro.
A kōrua e kī ena e haka eꞌa nei a au i te tātane hai pūai o Veresepupa; ꞌe mo aŋa ia ōꞌoku pē ira, ¿ꞌa ꞌai te vaꞌai i te pūai ki te nuꞌu hāpī o kōrua mo haka eꞌa i te tātane mai roto i te taŋata? E takeꞌa ena te hape o te kōrua manaꞌu hai meꞌe aŋa e te kōrua nuꞌu hāpī.
ꞌE mo haka eꞌa ōꞌoku i te tātane mai roto i te taŋata hai pūai o te ⸤Vārua Maitai⸥, ko tuꞌu mai ꞌana ia te ⸤haka tere iŋa ꞌāpī o te ꞌAtua⸥ ki a kōrua.
»¿Pē hē te kope e tahi ana uru ana toꞌo i te meꞌe o roto i te hare o te ꞌaito, mo taꞌe here-here ꞌi raꞌe i rā ꞌaito? Pē ira mau nō, paꞌi, ana ravaꞌa i te meꞌe o roto i rā hare.
»Te kope taꞌe peꞌe mai ꞌina he haŋa mai; ꞌe te kope taꞌe hāꞌūꞌū mai mo haka taka-taka i te taŋata mo te ꞌAtua e haka mira-mira ꞌā i tāꞌaku aŋa.
»ꞌO ira, ꞌī a au he kī atu: te ꞌAtua e haka kore nō i te hara taꞌatoꞌa ꞌe i te meꞌe taꞌe tano kī e te taŋata. ꞌE te hara mau nō mo taꞌe haka kore e ia: he kī i te vānaŋa taꞌe tano mo te Vārua Maitai.
Te ꞌAtua, paꞌi, e haka kore nō ꞌātā i te hara o te taŋata kī i te vānaŋa taꞌe tano mo te Poki o te taŋata; ꞌe, te kope kī i te vānaŋa taꞌe tano mo te Vārua Maitai, e ko haka kore e te ꞌAtua i tōꞌona hara ꞌi te ao nei ꞌe ꞌi te ao ka tuꞌu mai ena.
»Mo riva-riva o te tumu, he hua te meꞌe riva-riva; ꞌe mo rake-rake, meꞌe rake-rake. Te huru o te tumu e aŋi-aŋi ena hai huru o tāꞌana meꞌe hua.
¡E te huaꞌai o te kōreha veneno ē! ¿Pē hē kōrua, te nuꞌu aŋa i te meꞌe taꞌe tano, ana kī i te meꞌe riva-riva? Hai meꞌe rahi o roto i te māhatu, te haha e vānaŋa ena.
Te taŋata riva he meꞌe riva-riva te meꞌe kī, he manaꞌu riva-riva tōꞌona; ꞌe te taŋata aŋa i te meꞌe taꞌe tano he meꞌe taꞌe tano te meꞌe kī, he manaꞌu rake-rake tōꞌona.
ꞌĪ a au he kī atu: ꞌi te mahana o te ture hopeꞌa, e tahi e tahi ka kī ena ki te ꞌAtua i te tumu o tāꞌana vānaŋa taꞌe tano kī.
Hai taꞌa vānaŋa mau ꞌā ka ture atu ena pē nei ē: ko hape ꞌana koe ꞌo ꞌina koe kai hape».
Tētahi o te nuꞌu fariseo ꞌe o te nuꞌu ⸤maꞌori o te haka tere hūrio⸥ he kī ki a Ietū:  —E te Maꞌori, e haŋa rō ꞌana a mātou mo takeꞌa i te aŋa iŋa ōꞌou i te mana.
He kī a Ietū:  —A kōrua, te nuꞌu manaꞌu taꞌe tano haka tapa mai te ara parautiꞌa o te ꞌAtua e haŋa ꞌā mo aŋa ōꞌoku i te mana; ꞌe te meꞌe mau nō mo takeꞌa e kōrua he tāpaꞌo tuꞌu pa he meꞌe topa ki te perofeta era ko ⸤Hōnā⸥.
Pa he noho iŋa e toru mahana o Hōnā ꞌi roto i te ika nui-nui, pē ira takoꞌa te Poki o te taŋata ka noho ena e toru mahana ꞌi te kona muraki i a ia.
ꞌI te mahana o te ture hopeꞌa, hora ture i te nuꞌu taꞌatoꞌa, he eꞌa te nuꞌu o Nīnive, ꞌe hai rāua ka takeꞌa ena te hape o te nuꞌu o te hora nei. Te nuꞌu o ira, paꞌi, i ŋaroꞌa era i te vānaŋa ꞌa Hōnā, he haka moe tahi i te manaꞌu ꞌi ruŋa i te ꞌAtua. ꞌE ꞌi te kona nei te kope ꞌata hau ki a Hōnā.
»Pē ira takoꞌa te ꞌariki vahine o Tāvā ka eꞌa ena ꞌi te mahana o te haka ūtuꞌa ꞌe hai ia ka takeꞌa ena te hape o kōrua; i oho nō mai, paꞌi, mai te henua hopeꞌa o te roa mo haka roŋo i te vānaŋa mārama-rama o te ꞌariki era ko ⸤Toromono⸥. ꞌE ꞌi te kona nei te kope ꞌata hau ki a Toromono.
»Te tātane e haka eꞌa ena mai roto i te taŋata he oho he kimi a te kona ꞌone taꞌe noho taŋata hai kona mo haka ora; ꞌe mo taꞌe ravaꞌa,
he manaꞌu: “ꞌĪ a au he hoki ki te hare mai ira a au i haka eꞌa mai ai”.  »Ka hoki era he takeꞌa i rā taŋata pa he hare ꞌina he nuꞌu noho o ira ko purumu ko haka riva-riva ꞌana.
He oho rā tātane he tari ki ira e hitu tātane ꞌata hau ꞌi te taparahi-taꞌata ki a ia, he uru he noho tahi ꞌi roto i tū taŋata era, ꞌe he ꞌata ꞌati rā taŋata ki te hora raꞌe era. Pē ira ka topa takoꞌa ena ki te nuꞌu o te hora nei, he nuꞌu aŋa i te meꞌe taꞌe tano.
E vānaŋa nō ꞌā a Ietū ki te nuꞌu, he tuꞌu tōꞌona matuꞌa vahine ꞌe te ŋā taina ōꞌona, e haŋa ꞌā mo vānaŋa ki a ia. ꞌE, ꞌi te noho ꞌi haho o te hare,
he oho e te kope e tahi he kī ki a Ietū:  —ꞌAi haho tuꞌu matuꞌa vahine ananake ko tuꞌu ŋā poki taina e haŋa ꞌā mo vānaŋa atu ki a koe.
He kī e Ietū:  —¿Ko ꞌite ꞌana a kōrua ko ai te nuꞌu he matuꞌa vahine ꞌe he taina takoꞌa ōꞌoku?
He tuhi ia hai rima ki tāꞌana nuꞌu hāpī ꞌe he kī:  —Ko rāua takoꞌa tōꞌoku matuꞌa vahine ꞌe tōꞌoku taina.
Te nuꞌu aŋa, paꞌi, i te meꞌe haŋa o tōꞌoku Matuꞌa o te raŋi he huaꞌai takoꞌa ōꞌoku.
A au, a Pauro, ⸤ꞌāpōtoro⸥ ꞌa Ietū Kiritō hai haŋa o te ꞌAtua, he ꞌaroha atu ki a kōrua ki te taŋata haꞌataꞌa e ia māꞌana o Ēfeto, nuꞌu ꞌa Ietū Kiritō ꞌo te ⸤haka moe i te manaꞌu⸥ ꞌi ruŋa i a ia.
Ka ai ꞌi ruŋa i a kōrua te riva rahi ꞌe te haumārū o te ꞌAtua Matuꞌa ꞌe o Ietū Kiritō, he Pūꞌoko Haka Tere o tātou.
Ki haꞌahana-hana tātou ki te ꞌAtua, he Matuꞌa o te tātou Pūꞌoko Haka Tere ko Ietū Kiritō, ꞌi te meꞌe era ko haꞌamaitai mai ꞌana i a tātou hai vaꞌai mai i te meꞌe riva-riva ai ꞌi ruŋa i te raŋi mo hāꞌūꞌū mai ꞌi te tātou haꞌere iŋa a tōꞌona ara ꞌo te ai o tātou ꞌa Ietū Kiritō.
ꞌI muꞌa ꞌā, hora era kai aŋa ꞌana i te ao, i haꞌataꞌa rō ai te ꞌAtua i a tātou i te nuꞌu ꞌa Ietū Kiritō mo nuꞌu ꞌāꞌana ꞌina e tahi hape ꞌi muꞌa i a ia. He haŋa mai o te ꞌAtua ki a tātou
i manaꞌu ai mo haka riro i a tātou he ŋā poki ꞌāꞌana hai meꞌe aŋa e Ietū Kiritō. Te meꞌe nei i aŋa ai e te ꞌAtua he riva rahi ōꞌona ꞌe ꞌi te ai ko haŋa ꞌana e ia.
ꞌO ira, ki haꞌahana-hana ki te ꞌAtua ꞌi tōꞌona riva rahi haka takeꞌa mai ꞌo te ai o tātou ꞌa Ietū Kiritō, he Poki haŋa rahi ꞌāꞌana.
Hai toto tehe era o Ietū ꞌi ruŋa i te tātaurō te ꞌAtua ko haka rehu ꞌana i te tātou hara, ꞌe ko haka kore ꞌana i te ūtuꞌa mai ruŋa i a tātou ꞌo te ai o tātou ꞌa Ietū Kiritō. I aŋa ai i te meꞌe nei e te ꞌAtua he riva rahi ōꞌona ꞌina he hāito ꞌi ruŋa i a tātou. ꞌE ꞌāꞌana takoꞌa i vaꞌai mai i te mārama-rama mo aŋi-aŋi e tātou i te parautiꞌa o ruŋa i a ia.
—
Ko haka ꞌite mai ꞌana, paꞌi, i tāꞌana meꞌe manaꞌu era mo aŋa taꞌe haka ꞌite era e ia ꞌi muꞌa ꞌā. ꞌE, ꞌi tōꞌona riva rahi, i manaꞌu ai mo aŋa i te meꞌe nei hai Ietū Kiritō
ꞌi te mahana kī e ia. Rā meꞌe manaꞌu era e te ꞌAtua mo aŋa he haka riro i a Ietū Kiritō he Pūꞌoko Haka Tere o te meꞌe taꞌatoꞌa o te raŋi ꞌe o te ao.
I haꞌataꞌa ai i a tātou, ꞌi muꞌa ꞌā, e te ꞌAtua mo nuꞌu ꞌāꞌana hai Ietū Kiritō, he meꞌe i manaꞌu e ia mo aŋa. Te ꞌAtua, paꞌi, e haka tano tahi rō ꞌana i tāꞌana meꞌe haŋa ꞌe i tāꞌana meꞌe manaꞌu.
I aŋa ai i te meꞌe nei mo haꞌahana-hana te taŋata ki te ꞌAtua ꞌi te nui-nui o tōꞌona pūai hai mātou hai ⸤hūrio⸥, nuꞌu haka moe raꞌe i te manaꞌu ꞌi ruŋa i a Ietū.
ꞌE a kōrua, te nuꞌu taꞌe he hūrio, i ŋaroꞌa era i te parautiꞌa, he ⸤roŋo riva-riva o te ꞌAtua⸥ o ruŋa i te rāveꞌa pē hē ana eꞌa mai roto i te ūtuꞌa o te hara ꞌe ana ravaꞌa i te ora ꞌāpī ꞌina he hopeꞌa raꞌa, he haka moe rō ꞌai kōrua i te manaꞌu ꞌi ruŋa i a Ietū, ꞌe he tāpaꞌo rō atu ꞌai e te ꞌAtua i a kōrua pa he nuꞌu ꞌāꞌana hai vaꞌai atu i te ⸤Vārua Maitai⸥, pa he meꞌe hōrea e ia.
ꞌE, ꞌo te ai o te Vārua Maitai ꞌi roto i a tātou, e ꞌite nei: te ꞌAtua e haka oti rō i tāꞌana meꞌe haꞌamata aŋa era: he haka eꞌa i a tātou mai roto i te hara, ꞌe pe muꞌa ka oho ena he vaꞌai mai i te meꞌe taꞌatoꞌa hōrea mo tāꞌana nuꞌu, ki haꞌahana-hana tahi ai a tātou i te nui-nui o tōꞌona pūai.
Mai te hora ꞌite ōꞌoku e haka moe rō ꞌana kōrua i te manaꞌu ꞌi ruŋa i a Ietū ꞌe e haŋa rō ꞌana ki te nuꞌu haꞌataꞌa e te ꞌAtua māꞌana,
tāꞌaku aŋa he māuru-uru nō ki a ia mo kōrua ꞌi roto i tāꞌaku pure.
He ani nō tāꞌaku aŋa ki te ꞌAtua o te tātou Pūꞌoko Haka Tere ko Ietū Kiritō, ki te tātou Matuꞌa o te raŋi, i a ia te pūai ꞌe te nui-nui taꞌatoꞌa, mo vaꞌai atu, hai Vārua Maitai, i te mārama-rama mo aŋi-aŋi e kōrua i te parautiꞌa o ruŋa ōꞌona, ki māhani riva-riva ai kōrua ki a ia.
ꞌE e ani takoꞌa rō ꞌana a au ki a ia mo haka māꞌeha atu i te kōrua manaꞌu, ki ꞌite ai kōrua he aha te meꞌe ꞌāꞌana mo kōrua pe muꞌa ka oho ena ꞌo te ai o kōrua he nuꞌu haꞌataꞌa māꞌana, ꞌe ki ꞌite takoꞌa ai kōrua i te rahi ꞌe i te nui-nui o te meꞌe hōrea e ia mo tāꞌana nuꞌu,
ꞌe i te rahi o tōꞌona pūai e hāꞌūꞌū mai ena ki a tātou ki te nuꞌu haka moe i te manaꞌu ꞌi ruŋa i a Ietū. Te pūai nei he mana haka takeꞌa era e te ꞌAtua
ꞌi te hora haka ora i a Ietū mai te mate ꞌe haka noho i a ia ꞌi tōꞌona pāꞌiŋa mataꞌu ꞌi te raŋi.
Te ꞌAtua ko vaꞌai ꞌana ki a Ietū i te parau mo pūꞌoko haka tere o te merahi ꞌe o te vārua taꞌatoꞌa taꞌe takeꞌa e tātou haka tere ꞌi te ao nei ꞌe, takoꞌa, o te meꞌe taꞌatoꞌa o te ao; tōꞌona tōroꞌa, he tōroꞌa ꞌina e ko ravaꞌa e te rua ꞌi te hora nei ꞌe pe muꞌa ka oho ena. ꞌE i vaꞌai rō e te ꞌAtua i a Ietū mo Pūꞌoko o te nuꞌu taꞌatoꞌa haka moe i te manaꞌu ꞌi ruŋa i a ia;
—
a rāua he hakari ōꞌona. Mai i a ia e ravaꞌa ena e rāua i te ora ꞌe i te pūai; ꞌāꞌana, paꞌi, te vaꞌai i te ora ki te meꞌe taꞌatoꞌa o te ao.
E te ŋā poki, ꞌo te ai o kōrua ꞌa Ietū Kiritō, e haꞌatura ki te kōrua matuꞌa, he meꞌe tano mo aŋa e kōrua.
ꞌĀꞌana, paꞌi, i kī ꞌi ruŋa i te ⸤Pāpaꞌi Moꞌa⸥: «E moꞌa te kōrua matuꞌa tane ꞌe te kōrua matuꞌa vahine». Te roŋo nei he roŋo raꞌe o te ꞌAtua ai o te hōrea mo te nuꞌu haꞌatura.
Pē nei e kī ena:  «Mo moꞌa ōꞌou i tuꞌu matuꞌa,  he haꞌamaitai ꞌe he haka roa-roa au i tuꞌu noho iŋa ꞌi te ao nei».
ꞌE a kōrua, e te matuꞌa tane ē, ꞌina ko haka riri i te kōrua ŋā poki. Te tano mau: e hāpaꞌo e hāpī i a rāua hai oho iŋa tano haŋa e te tātou Pūꞌoko Haka Tere ko Ietū Kiritō.
E te ꞌekaravo, e haꞌatura ki te nuꞌu haka aŋa atu i a kōrua hai moꞌa ꞌe hai māhatu pa he meꞌe: e tāvini ꞌana a kōrua ki a Ietū.
E aŋa riva-riva te kōrua aŋa, taꞌe nō ꞌō ꞌi te hora ꞌi muri i a kōrua te nuꞌu haka aŋa atu ki koa ai a rāua. E aŋa kōrua pa he tāvini o Ietū aŋa hai māhatu i te meꞌe haŋa e te ꞌAtua.
E aŋa riva-riva kōrua hai koa, pa he meꞌe: e tāvini ꞌana kōrua ki a Ietū, taꞌe ꞌō ki te taŋata.
E ꞌite: e ai rō ꞌā te meꞌe mo vaꞌai e te ꞌAtua ki te taŋata, ka ꞌekaravo ꞌo ka taꞌe ꞌekaravo, ꞌo te meꞌe riva-riva aŋa e rāua.
E a kōrua, e te nuꞌu haka aŋa ē, e uꞌi e hāpaꞌo riva-riva te kōrua ꞌekaravo, ꞌe ꞌina ko haka riꞌa-riꞌa. E manaꞌu: a Ietū Kiritō ꞌi te raŋi he Pūꞌoko Haka Tere o kōrua ꞌe o rāua takoꞌa, ꞌe mōꞌona pē tū huru tahi ꞌā te taŋata.
E te taina, te vānaŋa hopeꞌa ꞌāꞌaku ka kī atu ena: ꞌi te hora taꞌatoꞌa e haka rē mā Ietū e haka haŋu atu hai pūai nui-nui ōꞌona.
E uꞌi e hāpaꞌo kōrua hai meꞌe taꞌatoꞌa vaꞌai atu e ia mo haka hio-hio, ꞌo reo-reo atu kōrua e Rukifero.
Taꞌe a tātou e moto ꞌā ki te taŋata; e moto ꞌana ki te tātane, te auraꞌa, ki a Rukifero ꞌe ki tāꞌana vaꞌehau taꞌatoꞌa ꞌina he takeꞌa mai haka tere i te nuꞌu noho ꞌi roto i te pōhāhā.
E hāpaꞌo kōrua hai meꞌe taꞌatoꞌa vaꞌai atu e te ꞌAtua mo haka hio-hio ꞌi te hora moto atu e Rukifero. Pē ira e ko ravaꞌa i a kōrua.
E maꞌu hio-hio te parautiꞌa o te ꞌAtua pa he vaꞌehau e haratuꞌa ena i te pena mo haka noho i tōꞌona kahu ꞌi te hora oho ki te tamaꞌi. E tano te kōrua noho iŋa ki te mata o te ꞌAtua, ki riro ai rā noho iŋa he meꞌe mo hāpaꞌo atu i a kōrua pa he kahu aŋa hai ꞌaurī e hāpaꞌo ena i te uma o te vaꞌehau.
E noho ꞌi roto i te haumārū vaꞌai atu e te ⸤roŋo riva-riva o ruŋa i a Ietū⸥, mo hio-hio o kōrua a te ara o te ꞌAtua, pa he vaꞌehau e uru ena i te kirivaꞌe mo haka hio-hio i tōꞌona rei iŋa ꞌi te hora oho ki te tamaꞌi.
E haka moe e oho te kōrua manaꞌu ꞌi ruŋa i a Ietū. Pē ira kōrua ka hāpaꞌo ena i a kōrua ꞌo hara ꞌi te hora haka ꞌatu atu e Rukifero, pa he vaꞌehau e maꞌu ena ꞌi te rima i te meꞌe ꞌaurī mo puru i te teꞌa pu-puhi ki a ia ꞌi te hora o te tamaꞌi.
ꞌE ꞌina ko rehu ki te hora hopeꞌa pē nei ē: ko eꞌa ꞌana a kōrua mai roto i te ūtuꞌa o te hara ꞌe ko ravaꞌa ꞌana i te ora ꞌāpī ꞌina he hopeꞌa raꞌa vaꞌai e te ꞌAtua. Pē ira kōrua ka hāpaꞌo ena mai te reo-reo ꞌa Rukifero, pa he vaꞌehau e puꞌa ena hai haꞌu ꞌaurī mo hāpaꞌo i tōꞌona pūꞌoko. ꞌE e ꞌite kōrua mo moto ki a Rukifero hai vānaŋa o te ꞌAtua, he hoe vaꞌai atu e te ⸤Vārua Maitai⸥, pa he moto iŋa o te vaꞌehau hai hoe ꞌi te hora o te tamaꞌi.
E te taina, ꞌina kōrua ko haka rē i te pure; e ani e oho ki te ꞌAtua hai pūai o te Vārua Maitai. E uꞌi ꞌo hōriŋa rō ꞌe ꞌo oho kē rō te manaꞌu. E pure mo te nuꞌu taꞌatoꞌa haꞌataꞌa e te ꞌAtua māꞌana.
E pure takoꞌa mōꞌoku, ki vaꞌai mai ai e te ꞌAtua i te vānaŋa tano mo kī ꞌi te hora ka vānaŋa era au o ruŋa i te roŋo riva-riva ꞌāꞌana, he parautiꞌa taꞌe haka ꞌite mai era ꞌi muꞌa ꞌā, ꞌe ki vaꞌai takoꞌa mai ai i te pūai ꞌo riꞌa-riꞌa a au ꞌi rā hora.
ꞌO te haka ꞌite ōꞌoku i te ⸤roŋo riva-riva o te ꞌAtua⸥, he aŋa i vaꞌai mai e ia, e puru atu ena a au. E pure kōrua mōꞌoku mo taꞌe riꞌa-riꞌa ōꞌoku ꞌi te hora haka ꞌite o ruŋa i a Ietū Kiritō.
Mo te tātou taina haŋa rahi nei ko Tīkiko e maꞌu atu i te parau ꞌāpī o ruŋa i te meꞌe taꞌatoꞌa topa mai ki a au. E hāꞌūꞌū rō mai ꞌana a Tīkiko, ꞌe he tāvini takoꞌa pē au o te ꞌAtua ꞌite i te haka tano i tāꞌana meꞌe kī.
ꞌO ira i uŋa atu ena e au mo haka ꞌite atu pē hē a mātou. Pē ira he koa a kōrua ꞌe he pūai te manaꞌu ꞌi ruŋa i a Ietū.
Mo te ꞌAtua Matuꞌa ꞌe mo te tātou Pūꞌoko Haka Tere ko Ietū Kiritō e vaꞌai atu i te haumārū ꞌe i te haŋa koia ko haka pūai i te kōrua manaꞌu ꞌi ruŋa i a rāua.
Ka ai te riva rahi o te ꞌAtua ꞌi ruŋa i te nuꞌu taꞌatoꞌa haŋa hai māhatu ki a Ietū Kiritō, Pūꞌoko Haka Tere o tātou.
He eꞌa a Ietū mai Kaperenāū, he oho ki Hūrea ꞌe ki te rua pāꞌiŋa o te rio ko Horotana. ꞌI ira te taŋata i taka-taka haka ꞌou ai, ꞌe he haꞌamata a Ietū he hāpī, pa he meꞌe rava aŋa e ia.
He haka hāhine ia ki a Ietū te tētahi nuꞌu ⸤fariseo⸥ ꞌe, mo haka ꞌatu koiꞌite e kī rō i te meꞌe taꞌe tano, he ꞌui hoki e tano rō te kenu ⸤hāipo-ipo⸥ mo haꞌataꞌa mai tāꞌana viꞌe.
He kī e Ietū:  —¿He aha te meꞌe i pāpaꞌi e ⸤Mōtē⸥ o ruŋa i te haꞌataꞌa o te nuꞌu hāipo-ipo?
He pāhono e rā nuꞌu:  —Te ⸤haka tere iŋa ꞌa Mōtē⸥ e haꞌatiꞌa rō ꞌā mo haꞌataꞌa o te kenu mai tāꞌana viꞌe e vaꞌai e te kenu i te parau haꞌataꞌa ki rā viꞌe.
He kī ia e Ietū:  —He pūꞌoko hio-hio o kōrua i haka rē atu ai e Mōtē i te roŋo ena.
I aŋa era e te ꞌAtua i te ao, he aŋa takoꞌa i te taŋata ꞌe i te viꞌe mo kenu mo viꞌe.
ꞌO ira te taŋata e haka rē ena i tōꞌona matuꞌa tane ꞌe i tōꞌona matuꞌa vahine mo noho ꞌi muri i tāꞌana viꞌe,
ꞌe he riro rō ꞌai a rāua e tahi nō hakari. E ko ai haka ꞌou hoko rua, e tahi mau nō a rāua.
ꞌO ira, ꞌina ko haꞌataꞌa te taŋata i te meꞌe haka piri e te ꞌAtua.
I hoki era a kuā Ietū ki te hare noho o rāua, he ꞌui e tāꞌana nuꞌu hāpī o ruŋa o rā vānaŋa.
He kī e Ietū: «Te kope haꞌataꞌa mai tāꞌana viꞌe ꞌe he hāipo-ipo ki te rua e taiꞌata ꞌā.
ꞌE te viꞌe haka rē i tāꞌana kenu ꞌe he hāipo-ipo ki te rua kope e taiꞌata takoꞌa ꞌā».
E tahi mahana he maꞌu e te nuꞌu i te ŋā poki ki a Ietū mo haꞌamaitai, ꞌe te nuꞌu hāpī ꞌāꞌana he ture ki rā nuꞌu.
I takeꞌa era e Ietū, he riri ꞌe he kī:  «Ka haka rē kōrua i te ŋā poki mo oho mai ki a au. Te ⸤haka tere iŋa ꞌāpī o te ꞌAtua⸥ mo te nuꞌu pa he ŋā poki.
ꞌĪ a au he kī atu: te kope taꞌe haka rē mo haka tika i a ia e te ꞌAtua, pa he haka rē iŋa o te ŋā poki mo haka tika i a rāua e te rua, e ko oꞌo ki roto i te haka tere iŋa ꞌāpī ꞌāꞌana».
He haꞌi ia e Ietū i tū ŋā poki era. I oti era he haka eke i te rima ki ruŋa ꞌe he haꞌamaitai.
I eꞌa era a Ietū mo oho ꞌi tōꞌona ara, he tuꞌu e tahi taŋata e tahuti rō ꞌā, he tū-turi ꞌi muꞌa ꞌe he ꞌui:  —E te Maꞌori riva ē, ¿he aha tāꞌaku meꞌe mo aŋa mo ravaꞌa e au i te ora ꞌāpī ꞌina he hopeꞌa raꞌa vaꞌai e te ꞌAtua?
He pāhono e Ietū:  —¿He aha koe e kī mai ena he taŋata riva a au? E tahi mau nō kope riva: he ꞌAtua.
A koe ko ꞌite ꞌana i tāꞌana roŋo: ꞌIna ko mate te taŋata i a koe, ꞌina ko taiꞌata, ꞌina ko toke, ꞌina ko reo-reo, ꞌe e moꞌa te matuꞌa tane, te matuꞌa vahine.
He kī e tū taŋata era:  —E te Maꞌori, te ŋā meꞌe taꞌatoꞌa ena ko aŋa ko oho mai era ꞌā e au mai tōꞌoku ꞌāpī iŋa ꞌana.
He uꞌi a Ietū a ruŋa i rā kope ꞌe he koa. He kī:  —E tahi aꞌa meꞌe toe mo aŋa: ka oho ka hoꞌo tahi tuꞌu hauhaꞌa, ꞌe ꞌai ka vaꞌai rō te moni mo te nuꞌu veve. Pē ira he ai tuꞌu hauhaꞌa ꞌi ruŋa i te raŋi. ꞌE ꞌai koe ka oho iho mai ꞌi muri i a au mo taŋata hāpī ꞌāꞌaku.
I ŋaroꞌa era e rā taŋata i tū meꞌe era, he māui-ui rō atu ꞌai te māhatu, ꞌe i haka kiva-kiva i eꞌa i oho ai ꞌi te rahi o tōꞌona hauhaꞌa.
He uꞌi a Ietū a ruŋa o te nuꞌu o muri i a ia, ꞌai ka kī ki tāꞌana nuꞌu hāpī:  —¡Ko te aŋa riꞌa-riꞌa ꞌō mo te nuꞌu ꞌono mo oꞌo ki roto i te haka tere iŋa ꞌāpī o te ꞌAtua!
He māere rō atu ꞌai tū nuꞌu era ꞌi rā vānaŋa. He kī haka ꞌou e Ietū:  —E kuā haŋu ē, ¡ko te aŋa riꞌa-riꞌa mo oꞌo ki roto i te haka tere iŋa ꞌāpī o te ꞌAtua!
I hau rō atu ꞌi te aŋarahi mo te taŋata ꞌono mo haka rē i a ia mo haka tere e te ꞌAtua, ki te oꞌo o te kameio a roto i te mata o te ivi.
I ŋaroꞌa era i rā vānaŋa, he ꞌata māere rō atu ꞌai rā nuꞌu ꞌe he ꞌui ki a rāua ꞌā:  —¿Ko ai ia te meꞌe mo eꞌa mai roto i te ūtuꞌa o te hara ꞌe mo ravaꞌa i te ora ꞌāpī ꞌina he hopeꞌa raꞌa vaꞌai e te ꞌAtua?
He uꞌi riva-riva e Ietū a ruŋa i tū nuꞌu era, ꞌai ka kī:  —E ko ravaꞌa ki te hora hopeꞌa e te kope e tahi mo haka eꞌa i a ia mau ꞌā mai roto i te ūtuꞌa o te hara. Mo te ꞌAtua mau nō e haka eꞌa. ꞌIna, paꞌi, e tahi meꞌe mo taꞌe ravaꞌa e ia mo aŋa.
He kī ia e Pētero:  —Ko haka rē tahi ꞌā a mātou i te mātou meꞌe mo riro he nuꞌu hāpī ꞌāꞌau.
He pāhono e Ietū:  —ꞌĪ a au he kī atu: te nuꞌu haka rē i te rāua hare, i te rāua taina tane, taina vahine, i te rāua matuꞌa tane, matuꞌa vahine, i te poki ꞌe i te rāua henua, mo aŋa i tāꞌaku meꞌe haŋa ꞌe mo haka ꞌite i te ⸤roŋo riva-riva o te ꞌAtua⸥,
ꞌata rahi te hare, te taina, te matuꞌa, te poki, te henua ka vaꞌai era e te ꞌAtua ꞌi te ao nei, ka tōtōā atu i a rāua e te nuꞌu ꞌo te ai ꞌāꞌaku, ꞌe pe muꞌa ka oho ena he vaꞌai i te ora ꞌāpī ꞌina he hopeꞌa raꞌa.
Meꞌe rahi nuꞌu ko rāua te raꞌe ꞌi te hora nei, pe muꞌa ka oho ena ko rāua te hopeꞌa; ꞌe meꞌe rahi nuꞌu ko rāua te hopeꞌa ꞌi te hora nei, pe muꞌa ka oho ena ko rāua te raꞌe.
ꞌI te ara ki Hērutarema, ꞌi muꞌa o tāꞌana nuꞌu hāpī e oho era a Ietū. Ko māere ꞌā tū nuꞌu era ꞌāꞌana, ꞌe te nuꞌu oho o tuꞌa o rāua e riꞌa-riꞌa rō ꞌā. He toꞌo e Ietū a te tapa i tū nuꞌu hāpī era ꞌāꞌana e hoꞌe ꞌahuru mā piti ꞌe he haꞌamata he vānaŋa haka ꞌou o ruŋa i te meꞌe ka topa era ki a ia:
«Nā ko ꞌite ꞌā e kōrua: ꞌī tātou e oho ꞌana ki Hērutarema. ꞌI ira ka vaꞌai ena i te ⸤Poki o te taŋata⸥ ki te rima o te nuꞌu ⸤oromatuꞌa ra-rahi⸥ ꞌe ki te nuꞌu ⸤maꞌori o te haka tere hūrio⸥. E haꞌaꞌau rō ꞌi roto i a rāua te ūtuꞌa mōꞌona he mate, ꞌe e vaꞌai rō ki te rima o te nuꞌu taꞌe he hūrio.
E haka ka-kata rō, e ꞌā-ꞌanu rō, e tiŋaꞌi rō hai ꞌuaka, ꞌe e tiŋaꞌi e haka mate rō; ꞌe, ꞌi te toru mahana, he ora haka ꞌou».
He haka hāhine ki a Ietū te ŋā poki ꞌa Tevereo ko Tanatiako ꞌe ko Iovani, he kī:  —E te Maꞌori, e haŋa rō ꞌana a māua mo vaꞌai mai ōꞌou i te meꞌe nei ka no-noꞌi atu ena.
He ꞌui ia e Ietū:  —¿He aha te kōrua meꞌe haŋa mo vaꞌai atu?
He kī:  —Pe muꞌa ka oho ena, ꞌi te ao haka tere e koe, e haꞌatiꞌa mai mo noho atu o māua ꞌi muri i a koe, e tahi ꞌi te pāꞌiŋa mataꞌu, e tahi ꞌi te pāꞌiŋa maui.
He pāhono e Ietū:  —Kai ꞌite kōrua he aha te kōrua meꞌe ena e no-noꞌi mai ena. ¿E ꞌite rō kōrua mo haꞌaoromaꞌi i te ꞌati ena ka topa mai ena ꞌi ruŋa i a au? ¿E haka kē rō kōrua mo mate pē au ka mate nei?
He pāhono e rā ŋā kope:  —ꞌĒ-ē, e meꞌe nō e māua.  He kī e Ietū:  —He aŋi ꞌā. E ꞌamo takoꞌa rō e kōrua i te ꞌati pē au, ꞌe e mate takoꞌa rō.
ꞌE, te meꞌe ko ai te kope mo noho i tōꞌoku pāꞌiŋa mataꞌu ꞌe i tōꞌoku pāꞌiŋa maui taꞌe he meꞌe māꞌaku e vaꞌai atu. Ka vaꞌai ena ki te nuꞌu ko haꞌataꞌa era ꞌā e te ꞌAtua.
I ŋaroꞌa era i rā meꞌe e tū tētahi nuꞌu hāpī era ꞌa Ietū e hoꞌe ꞌahuru, he riri rō atu ꞌai mo Tanatiako ararua ko Iovani.
He raŋi ia e Ietū ki te taꞌatoꞌa o rā nuꞌu hāpī era ꞌāꞌana mo haka hāhine ki muri i a ia ꞌe he kī:  —E ꞌite rō ꞌana e kōrua, nā ꞌi roto i te nuꞌu taꞌe he hūrio e ai rō ꞌā te nuꞌu pūꞌoko haka tere manaꞌu e tano rō ꞌā a rāua mo haka aŋa i te taŋata pa he puaꞌa, ꞌe te nuꞌu ꞌata ra-rahi he haka ꞌite nō te aŋa ki te nuꞌu ko ai a rāua.
ꞌI roto i a kōrua ꞌina ko ai te meꞌe tuꞌu pē ira. Te tano mau: te kope haŋa mo hōnui o roto i a kōrua e tāvini mo te taꞌatoꞌa,
ꞌe te kope haŋa mo raꞌe o roto i a kōrua e ꞌekaravo mo te taꞌatoꞌa.
Te Poki o te taŋata, paꞌi, taꞌe mo tāvini ki a ia e te rua i oho mai ai, mo tāvini ōꞌona ki te rua ꞌe mo vaꞌai i a ia ki te mate, he ꞌauhau iŋa mo haka eꞌa meꞌe rahi taŋata mai roto i te ūtuꞌa o te hara.
He tuꞌu ia a kuā Ietū ki Herikō. I eꞌa era mai ira ananake ko tāꞌana nuꞌu hāpī ꞌe meꞌe rahi haka ꞌou atu nuꞌu, ꞌi te tapa o te ara e noho rō ꞌā te ꞌōtare matapō e tahi ko Varatīmeo, poki ꞌa Tīmeo, e no-noꞌi ꞌā hai moni.
I ŋaroꞌa era ko Ietū o Nātāreta te meꞌe vari a ira, he haꞌamata he ohu:  —¡E Ietū, e te Hakaara o ⸤Tāvita⸥ ē, ka haka ꞌaroha koe i a au!
Nuꞌu rahi te nuꞌu i ture mo mou, ꞌe ꞌai rā taŋata e ꞌata ohu pūai era:  —¡E te Hakaara o Tāvita ē, ka haka ꞌaroha koe i a au!
He noho ia a Ietū, ꞌe he kī:  —Ka kī kōrua mo oho mai.  He kī ia e te nuꞌu ki tū matapō era:  —Kiahio koe. Ka eꞌa ki ruŋa; ꞌai e kī mai era mo oho ōꞌou.
A ruŋa i rere ai tū kope era, he hoa i tōꞌona kapa, ꞌe he haka hāhine.
He ꞌui e Ietū:  —¿He aha taꞌa meꞌe haŋa mo aŋa atu e au?  He pāhono e tū matapō era:  —E te Maꞌori, e haŋa rō ꞌana a au mo takeꞌa.
He kī e Ietū:  —Ka oho nō koe; ꞌi te haka moe ōꞌou i tuꞌu manaꞌu ꞌi ruŋa i a au i ora ena tuꞌu mata.  ꞌI rā hora mau ꞌā he haꞌamata he takeꞌa e tū taŋata era i te meꞌe, ꞌe he oho takoꞌa ꞌi tuꞌa i a Ietū.
He taŋata māui-ui e tahi te ꞌīŋoa ko Rātaro. E noho era ꞌi Vētānia ananake ko tōꞌona taina ko ⸤Māria⸥ ꞌe ko Maratuka.
Ko te Māria nei te Māria huri era i te vaꞌe o Ietū hai manoꞌi ꞌe ꞌai ka haroꞌi hai rauꞌoho.
I māui-ui era a Rātaro, he uŋa e te ŋā taina nei mo kī ki a Ietū: te repahoa haŋa rahi era ōꞌona ko Rātaro ko māui-ui ꞌā.
I ꞌite era e Ietū i tū parau ꞌāpī era he kī: «Te hopeꞌa o te māui-ui era taꞌe he mate; he meꞌe nō mo haka takeꞌa i te pūai o te ꞌAtua ꞌe, takoꞌa, i te pūai o te Poki o te ꞌAtua».
Ka ai atu e haŋa rahi rō ꞌana a Ietū ki a Maratuka, ki a Māria ꞌe ki a Rātaro,
i kī era ko māui-ui ꞌana, he noho e rua mahana haka ꞌou ꞌi te kona ꞌi ira a ia.
I oti era he kī ki tāꞌana nuꞌu hāpī:  —Mai ki hoki haka ꞌou tātou ki Hūrea.
He kī e te nuꞌu hāpī era:  —E te Maꞌori, ꞌi tū ŋā mahana era e haŋa ꞌā te ⸤hūrio⸥ ra-rahi o ira mo tamaꞌi i a koe hai māꞌea, ꞌe, ¿e haŋa nō ꞌā a koe mo hoki ki ira?
He kī e Ietū:  —¿Taꞌe ꞌō e hoꞌe ꞌahuru mā piti hora o te ꞌōtea? Te taŋata haꞌere ꞌi te ꞌōtea ꞌina e ko tu-tuki ꞌo te ai e māꞌeha rō ꞌā.
ꞌE, mo haꞌere ꞌi te pō, he tu-tuki ꞌi te taꞌe māꞌeha.
He kī haka ꞌou e Ietū:  —Ko haꞌuru ꞌā te tātou repahoa ko Rātaro, ꞌe ꞌī e au he oho he haka ꞌara.
He kī e tāꞌana nuꞌu hāpī:  —E te Maꞌori, mo ai e haꞌuru ꞌana, ka kī ꞌō he ora tōꞌona māui-ui.
Te auraꞌa o tū vānaŋa era ꞌa Ietū: ko mate ꞌā a Rātaro. ꞌE, e manaꞌu era e rā nuꞌu e vānaŋa ꞌā o ruŋa i te haꞌuru mau ꞌana.
He haka aŋi-aŋi riva-riva ia e Ietū he kī pē nei ē:  —Ko mate ꞌā a Rātaro.
ꞌE, ko koa ꞌana a au ꞌo tōꞌoku taꞌe ai ꞌi ira. He meꞌe riva-riva, paꞌi, mo kōrua ki ꞌata haka moe ai te kōrua manaꞌu ꞌi ruŋa i a au. Mai ki oho tātou ki uꞌi.
He kī ia e Tōmā, kī takoꞌa ko Hauā, ki te tētahi nuꞌu hāpī o rāua: «Mai ki oho takoꞌa a tātou ki mā-mate ꞌi muri i a Ietū».
I tuꞌu era a Ietū ki Vētānia he ꞌite ka hā mahana o te tanu o Rātaro.
Te kona nei e hāhine rō ꞌana ki Hērutarema: e toru ꞌahuru tūmaꞌa minuti mo haꞌere,
ꞌe nuꞌu rahi te nuꞌu hūrio i oho i uꞌi i a Māria ararua ko Maratuka mo ꞌaroha ꞌe mo hokorua ꞌi te rāua ꞌati.
I ꞌite era a Maratuka ꞌī ko tuꞌu ꞌā a Ietū, he eꞌa he oho mo toꞌo mai; ko Māria i noho ꞌi te kona hare era.
He kī e Maratuka ki a Ietū:  —E Ietū, ꞌāhani a koe ꞌi nei, e ko mate tōꞌoku taina.
ꞌE, ka ai atu pē ira, ko ꞌite ꞌana e au e vaꞌai nō atu e te ꞌAtua ꞌi te hora nei i taꞌa meꞌe nō era mo kī.
He pāhono e Ietū:  —He ora tuꞌu taina.
He kī e Maratuka:  —ꞌĒ-ē, ko ꞌite ꞌana e au e ora haka ꞌou rō ꞌi te hora haka ora i te nuꞌu mate ꞌi te mahana o te ture hopeꞌa.
He kī ia e Ietū:  —Ko au te meꞌe haka ora i te taŋata mai te mate. ꞌE ko au te meꞌe vaꞌai i te ora. Te taŋata ⸤haka moe i te manaꞌu⸥ ꞌi ruŋa i a au, ka mate atu, e ora haka ꞌou nō.
ꞌE te taŋata ora haka moe i te manaꞌu ꞌi ruŋa i a au, ki te hora hopeꞌa e ko haka tapa mai muri i te ꞌAtua. ¿E haka moe rō ꞌana koe i tuꞌu manaꞌu ꞌi ruŋa i te meꞌe nei?
He pāhono e Maratuka:  —ꞌĒ-ē. Mōꞌoku, a koe he ⸤Kiritō⸥, he Poki o te ꞌAtua mo oho mai ki te ao nei.
I oti era a Maratuka i te kī i te meꞌe nei, he hoki ki muri i tū taina era ōꞌona ko Māria ꞌe he hāꞌumu-ꞌumu: «ꞌĪ te Maꞌori ꞌi nei. Ko kī mai ꞌana mo oho ōꞌou».
I ŋaroꞌa era e Māria i tū vānaŋa era, he eꞌa he oho ki te kona era ꞌi ira a Ietū.
A Ietū ia kai oꞌo ꞌana ki Vētānia; ko te noho iŋa ꞌā ꞌi tū kona piri era ki a Maratuka.
I takeꞌa era e te nuꞌu hūrio o ira e hōrou rō ꞌā a Māria i eꞌa ai, he eꞌa he oho ꞌi tuꞌa ꞌi te manaꞌu he oho he taŋi ꞌi te kona tanu o Rātaro.
I tuꞌu era a Māria ki tū kona era ꞌi ira a Ietū, he tū-turi he kī:  —E te Maꞌori, ꞌāhani koe ꞌi nei, e ko mate tōꞌoku taina.
I takeꞌa era e Ietū i te rahi o te taŋi o Māria ananake ko te nuꞌu hūrio o muri, he oꞌo te māui-ui ki roto i te māhatu ꞌe he haka ꞌaroha rō atu ꞌai.
He ꞌui ia:  —¿ꞌI hē tōꞌona hakari?  He pāhono e kuā Māria:  —Mai ki oho ki haka takeꞌa atu.
He pariŋi te matavai o Ietū.
He kī ia e te hūrio: «¡Ka uꞌi rā kōrua: e haŋa rahi rō ꞌā ki rā kope!».
He kī e te tētahi o rā nuꞌu: «O te taŋata era i haka ora i te mata o te taŋata matapō. ¿Kai ai hō tāꞌana rāveꞌa mo taꞌe mate o Rātaro?».
He haka hāhine ia a Ietū ki te kona era ꞌi ira te hakari o Rātaro koia ko haka ꞌaroha. Te kona nei he ꞌana e puru rō ꞌā hai māꞌea nui-nui e tahi.
He kī e Ietū:  —Ka ketu te māꞌea ena.  He pāhono e Maratuka:  —E Ietū, ka hā mahana o te mate; ko piro atu ꞌā e noho mai ena.
He kī haka ꞌou e Ietū:  —¿Kai kī atu ꞌō e au, mo haka moe mai ōꞌou i tuꞌu manaꞌu ꞌi ruŋa i a au, he takeꞌa e koe i te pūai o te ꞌAtua?
He ketu ia e te nuꞌu i rā māꞌea. He uꞌi a Ietū a te raŋi ꞌe he kī:  «E Koro ōꞌoku ē, he māuru-uru atu a au ꞌo tuꞌu haka roŋo mai.
E ꞌite rō ꞌana e au e haka roŋo rō mai ꞌā koe i tāꞌaku vānaŋa. E kī atu ena a au i te meꞌe nei mo te riva-riva o te nuꞌu nei, mo aŋi-aŋi e rāua: ꞌāꞌau a au i uŋa mai».
I oti era te kī i tū meꞌe era, he ohu: «¡E Rātaro, ka eꞌa mai koe mai nā!».
He eꞌa ia a Rātaro ko ora haka ꞌou ꞌā, ko te viri iŋa ꞌana te hakari ꞌe te ꞌāriŋa hai kahu viri o te nuꞌu mate. He kī ia e Ietū: «Ka kume-kume te kahu ꞌai ka haka rē rō i a ia ki haꞌere».
Meꞌe rahi o tū nuꞌu hūrio oho era ꞌi muri i a kuā Māria, i takeꞌa era i tū meꞌe aŋa era e Ietū, he haka moe rō ꞌai i te manaꞌu ꞌi ruŋa i a ia.
Ka ai atu pē ira, he eꞌa he oho te tētahi o rā nuꞌu he ꞌaꞌamu i rā meꞌe ki te ⸤fariseo⸥.
Te fariseo ꞌe te ⸤oromatuꞌa⸥ ra-rahi he haka taka-taka tahi i te ⸤nūnaꞌa taŋata i a rāua te kī iŋa hopeꞌa o te haka tere hūrio⸥ ꞌe he kī:  —¿He aha te tātou meꞌe ka aŋa nei? Ko rahi ꞌā te mana aŋa e te taŋata era.
Mo haka rē nō o tātou mo aŋa mo oho i tāꞌana meꞌe ena e aŋa mai ena, te taŋata taꞌatoꞌa he haka moe i te manaꞌu ꞌi ruŋa i a ia, ꞌe te nuꞌu ra-rahi o te rōmano he oho mai he haka marere i te tātou ⸤Kona Haꞌamuri ꞌAtua⸥ ꞌe he haka kore i te tātou haka tere iŋa.
E tahi o rā nuꞌu ko Kaifā, he oromatuꞌa hopeꞌa o te ra-rahi o rā matahiti, he kī:  —A kōrua e vānaŋa tahaŋa nō ꞌā.
¿Kai aŋi-aŋi ꞌana ꞌō i hau rō atu ꞌi te tano mo mate o te taŋata e tahi mo te taꞌatoꞌa ki te haka kore e te rōmano i a tātou ꞌe i te tātou haka tere iŋa?
I kī ai i rā meꞌe e Kaifā taꞌe hai manaꞌu ōꞌona. ꞌO te ai he oromatuꞌa hopeꞌa o te ra-rahi o rā matahiti, i haka vānaŋa ai e te ꞌAtua pa he perofeta mo haka ꞌite pē nei ē: e mate rō a Ietū mo te hūrio taꞌatoꞌa.
ꞌE taꞌe mo te hūrio nō ka mate era, takoꞌa mo haka taka-taka tahi i te ŋā poki o te ꞌAtua ꞌi te henua taꞌatoꞌa.
Mai rā mahana te nuꞌu ra-rahi o te hūrio i haꞌamata i kī ai mo tiŋaꞌi mo haka mate i a Ietū.
ꞌO ira a Ietū i taꞌe haꞌere haka ꞌou ai a te kona rahi o te taŋata o Hūrea. He oho ki te kona e tahi hāhine ki te kona ꞌone taꞌe noho taŋata te ꞌīŋoa ko Efaraine. ꞌI ira i noho ai ananake ko tāꞌana nuꞌu hāpī.
Mahana taꞌe rahi nō te mahana toe mo te ⸤ŋoŋoro o te Pakate⸥, ꞌe meꞌe rahi taŋata e oho era ki Hērutarema mo ⸤haka maꞌitaki⸥ i a rāua pa he meꞌe kī e te rāua haka tere iŋa, he meꞌe raꞌe o rāua mo aŋa ki te tuꞌu iŋa mai o rā ŋoŋoro.
Te nuꞌu ia e kimi ꞌana i a Ietū, ꞌe ꞌi te Kona Haꞌamuri ꞌAtua e ꞌui era ki a rāua ꞌā: «¿Pē hē ki te kōrua kī? ¿E tuꞌu rō mai ki te ŋoŋoro nei ꞌo ꞌina?».
Ko kī era ꞌana, paꞌi, e te fariseo ꞌe e te ŋā oromatuꞌa ra-rahi era: kope nō era mo takeꞌa i a Ietū e haka ꞌite ki a rāua mo haka ꞌa-ꞌaru mo haka puru.
Hora nei, e te taina ē, e haŋa rō ꞌana a au mo manaꞌu o kōrua ki te ⸤roŋo riva-riva o te ꞌAtua⸥ haka ꞌite atu e au, maꞌu hio-hio e kōrua ꞌi roto i te kōrua māhatu.
Hai roŋo nei i eꞌa ai kōrua mai roto i te ūtuꞌa o te hara ꞌe i ravaꞌa ai i te ora ꞌāpī ꞌina he hopeꞌa raꞌa vaꞌai e te ꞌAtua, ana maꞌu hio-hio kōrua pa he meꞌe haka ꞌite atu era e au. Mo taꞌe ai pē ira, ꞌina e tahi hauhaꞌa o te haka moe iŋa ena o kōrua i te manaꞌu ꞌi ruŋa i a Ietū.
Te roŋo raꞌe i hāpī atu e au he meꞌe haka ꞌite mai: a Ietū Kiritō i mate ai mo te tātou hara, pe he meꞌe hāꞌaki ꞌi ruŋa i te ⸤Pāpaꞌi Moꞌa⸥;
he tanu ꞌe, ꞌi te toru mahana, he ora haka ꞌou mai te mate, pe he meꞌe hāꞌaki takoꞌa ꞌi ruŋa i te Pāpaꞌi Moꞌa;
ꞌe i haka takeꞌa rō i a ia ki a Pētero ꞌe ki oti ki te hoꞌe ꞌahuru mā piti ⸤ꞌāpōtoro⸥.
I haka takeꞌa takoꞌa rō i a ia ki te nuꞌu ꞌata rahi ki te pae hānere e taka-taka rō ꞌā, he nuꞌu ⸤haka moe i te manaꞌu⸥ ꞌi ruŋa i a ia. Te rahi raꞌa o rā ŋā nuꞌu ko te ora iŋa ꞌana ꞌātā ki te hora nei ꞌe tētahi ko mā-mate ꞌā.
He haka takeꞌa i a ia ki a ⸤Tanatiako⸥, ꞌe ki oti he haka takeꞌa haka ꞌou ki te nuꞌu ꞌāpōtoro taꞌatoꞌa.
I hopeꞌa i haka takeꞌa mai ai ki a au, ka ai atu ko rahi atu ꞌā te ꞌāvaꞌe a tuꞌa o te haka takeꞌa i a ia ki te tētahi atu ꞌāpōtoro, ꞌe i haka moe era a au i tōꞌoku manaꞌu ꞌi ruŋa i a ia, i tuꞌu rō pa he nono e tahi, pa he poki haka poreko kai tano ꞌā te ꞌāvaꞌe.
E kī atu ena a au i te meꞌe nei ꞌo te ai he kope hopeꞌa o te taꞌe hōnui a au o roto i te ꞌāpōtoro, ꞌātā e ko tano mo raŋi mai he ꞌāpōtoro ꞌi te tute ōꞌoku i te nūnaꞌa taŋata haka moe i te manaꞌu ꞌi ruŋa i a Ietū mo tōtōā.
ꞌE, hai riva rahi o te ꞌAtua e tuꞌu nei a au pē nei, ꞌe ꞌina kai taꞌe hauhaꞌa rā riva rahi era ōꞌona. Te parautiꞌa, ꞌata hau tōꞌoku aŋa ki te tētahi ꞌāpōtoro, ka ai atu, taꞌe ko au mau ꞌā rā meꞌe, he ꞌAtua, ꞌi tōꞌona riva rahi, e hāꞌūꞌū mai era.
Taꞌe he meꞌe hauhaꞌa te kope haka ꞌite atu, ka ai atu ko au ꞌo he tētahi ꞌāpōtoro. Te meꞌe hauhaꞌa ko rā roŋo mau era ꞌā o ruŋa i a Ietū, he meꞌe haka ꞌite oho e mātou taꞌatoꞌa, ꞌe he meꞌe o ruŋa kōrua e haka moe ena i te manaꞌu.
ꞌE mo ai te meꞌe hāpī o mātou pē nei ē: ko ora ꞌā a Ietū Kiritō mai te mate, ¿he aha ia tētahi o kōrua e kī ena: te nuꞌu mate e ko ora haka ꞌou?
Mo ai ꞌina he ora haka ꞌou te nuꞌu mate, ꞌina takoꞌa ia te ⸤Kiritō⸥ kai ora haka ꞌou mai.
ꞌE mo ai ꞌina he Kiritō kai ora mai, te meꞌe haka ꞌite e mātou ꞌina e tahi hauhaꞌa, ꞌina takoꞌa e tahi hauhaꞌa o te haka moe iŋa o te kōrua manaꞌu ꞌi ruŋa i a ia,
ꞌe he riro mātou he mataꞌite reo-reo o te ꞌAtua. Ko kī ꞌana, paꞌi, a mātou ko haka ora ꞌana e ia i a Ietū mai te mate. ꞌE mo ai ꞌina te nuꞌu mate he ora haka ꞌou, taꞌe takoꞌa ia he parautiꞌa ko haka ora ꞌana e te ꞌAtua i te Kiritō.
Mo ai ꞌina he nuꞌu he ora haka ꞌou mai te mate, ꞌina takoꞌa ia te Kiritō kai ora mai.
ꞌE mo ai ꞌina he Kiritō kai ora mai, te haka moe iŋa ena o te kōrua manaꞌu ꞌi ruŋa i a ia ꞌina e tahi hauhaꞌa, te kōrua hara ko te ai iŋa ꞌana,
ꞌe te nuꞌu mate haka moe i te manaꞌu ꞌi ruŋa i te Kiritō e ko eꞌa mai roto i te ūtuꞌa o te hara ꞌe e ko ravaꞌa i te ora ꞌāpī ꞌina he hopeꞌa raꞌa vaꞌai e te ꞌAtua.
ꞌE mo ai mo te ao nō nei e ŋatu ena te tātou haŋu ꞌi ruŋa i te Kiritō, he haka ꞌaroha mau nō ia te meꞌe mo tātou.
ꞌE te parautiꞌa, te Kiritō ko ora ꞌā mai te mate. A ia he raꞌe o te meꞌe mo kato, te auraꞌa, he kope raꞌe mo ora mai te mate.
Pa he ai iŋa o te mate hai taŋata mau nō e tahi, pē ira takoꞌa ꞌana hai taŋata mau nō e tahi ka ai ena te ora iŋa mai te mate.
Te auraꞌa: hai ⸤ꞌĀtamu⸥ te taŋata taꞌatoꞌa e mate ena, ꞌe hai Ietū Kiritō ka ora ena mai te mate,
ꞌe taꞌatoꞌa ꞌi tōꞌona hora: ꞌi raꞌe te Kiritō, ꞌe ki hoki mai a ia, he nuꞌu ꞌāꞌana.
Ki oti he tuꞌu mai te hora hopeꞌa o te ao nei, hora ka haka tere ena e te Kiritō ꞌe ka haka kore ena i te pūai o te meꞌe taꞌatoꞌa taꞌe takeꞌa taꞌe haŋa ki a ia haka tere i te ao nei, ꞌātā ka haka hēpiꞌi tahi rō i a rāua ꞌi raro i tōꞌona vaꞌe. ꞌAi era ka vaꞌai iho i te ao nei ki te ꞌAtua Matuꞌa mo haka tere e ia.
—
ꞌE te meꞌe hopeꞌa ka haka kore ena he mate.
E hāꞌaki rō ꞌana, paꞌi, ꞌi ruŋa i te Pāpaꞌi Moꞌa: te ꞌAtua ko haka rē ꞌana i te meꞌe taꞌatoꞌa mo te Kiritō e haka tere. ꞌE ko ꞌite ꞌā e tātou: te meꞌe taꞌe haka tere mau nō e ia he ꞌAtua; ꞌāꞌana, paꞌi, i vaꞌai i te parau mo haka tere i te meꞌe taꞌatoꞌa.
ꞌE ki haka tere a Ietū Kiritō, te Poki, i te meꞌe taꞌatoꞌa, ꞌi rā hora, māꞌana mau ꞌā e haka rē i a ia mo te ꞌAtua e haka tere, he kope ꞌāꞌana i vaꞌai ki a ia i te parau mo haka tere. Pē ira te ꞌAtua ka haka tere iho ena i te meꞌe taꞌatoꞌa.
Ki manaꞌu haka ꞌou rā tātou i te ora iŋa o te nuꞌu mai te mate. Mo ai taꞌe he parautiꞌa, ¿he aha ia te nuꞌu e haka ⸤papatito⸥ ena i a rāua mo te rāua nuꞌu mate? Mo ai, paꞌi, ꞌina he ora te nuꞌu mai te mate, ꞌina e ko aŋa i te meꞌe era.
ꞌE a mātou mau nei ꞌā, ¿he aha e haꞌaoromaꞌi e oho nei, paurō te mahana, i te ꞌati mo taꞌe ai he ora haka ꞌou te taŋata mai te mate?
E te taina, paurō te mahana e oho nei a au mo mate ꞌi te rima o te nuꞌu taꞌe haŋa ki te ꞌAtua. Te meꞌe nei he parautiꞌa pa he parautiꞌa mau ena ꞌā o te koa ꞌi roto i a au ꞌo te ai o kōrua ꞌa Ietū Kiritō, Pūꞌoko Haka Tere o tātou.
ꞌE mo ai he parautiꞌa ꞌina he nuꞌu he ora haka ꞌou mai te mate, ¿e ai rō hō te manaꞌu o te ao nei tano mo haka moto i a au ki te nuꞌu o Ēfeto tuꞌu pa he ꞌanimare taehae pa he meꞌe aŋa e au? Mo taꞌe ora ia o te nuꞌu mai te mate, i hau ꞌi te riva mo aŋa o tātou pa he meꞌe kī e te nuꞌu: «¡Ki kai, ki unu; āpō, he mate ꞌe he oti mau rō ꞌai!».
ꞌIna kōrua ko haka rē mo reo-reo atu e te rua. Pa he vānaŋa kī e te kope e tahi: «Te hokorua aŋa i te meꞌe taꞌe tano he haka riro i a koe pē ia takoꞌa».
E haka topa riva-riva haka ꞌou te manaꞌu, ꞌe ꞌina ko hara. Te tētahi, paꞌi, o kōrua ꞌina he ꞌite i te hāpī parautiꞌa o te ꞌAtua. E kī atu ena a au i te meꞌe nei mo haꞌamā o kōrua.
E ꞌui rō pēaha te kope e tahi: «¿Pē hē te taŋata ka ora haka ꞌou ena mai te mate? ꞌE ¿pē hē te huru o tōꞌona hakari ka ai era?».
Te kope ꞌui tāꞌue pē ira ꞌina kai haka topa i te manaꞌu. E manaꞌu kōrua he aha te meꞌe topa ki te karu e ꞌoka ena: e ko tupu mo taꞌe kōpiro ꞌe mo taꞌe ŋaꞌaha ꞌi raꞌe te haho.
Te karu, ka ai atu he karu tariko ꞌo he tētahi atu karu, e ai rō ꞌā tōꞌona huru, ꞌe te meꞌe tupu mai roto i te karu taꞌe he huru karu toe.
Te huru o te tumu e tupu ena o te ꞌAtua te vaꞌai, ꞌe huru kē huru kē e tupu ena mai te rauhuru o te karu.
Pē ira takoꞌa ꞌā te huru o te tētahi meꞌe aŋa e te ꞌAtua. Taꞌe taꞌatoꞌa pē tū huru tahi ꞌā; e ai rō ꞌā te huru o te taŋata, o te ꞌanimare, o te manu ꞌe o te ika.
Meꞌe rahi nō atu huru o te meꞌe i aŋa e te ꞌAtua ꞌi te raŋi ꞌe ꞌi ruŋa i te henua, ꞌe te nehe-nehe o te ŋā meꞌe nei, taꞌe pē tū huru tahi ꞌana. Te nehe-nehe o te meꞌe o ruŋa i te raŋi taꞌe pa he nehe-nehe o te meꞌe o ruŋa i te henua.
Te māꞌeha iŋa o te raꞌā taꞌe pa he māꞌeha iŋa o te māhina ꞌe o te hetuꞌu. ꞌE te pura-pura iŋa o te hetuꞌu taꞌe pē tū huru tahi ꞌā.
Pē ira takoꞌa ꞌana te hakari o tātou o te hora nei taꞌe pa he hakari ka ora ena mai te mate ꞌo te ai te hakari nei he mate ꞌe he piro. ꞌE te hakari ora mai te mate ꞌina e ko mate ki te hora hopeꞌa.
Te hakari mate o te hora nei he meꞌe rake-rake ꞌe ꞌina e tahi pūai. ꞌE te hakari ora mai te mate meꞌe nehe-nehe ꞌe pūai.
Te hakari mate o te hora nei, he hakari tano mo noho ꞌi te ao nei. ꞌE te hakari ora mai te mate he hakari tano mo noho ꞌi te raŋi. ꞌE mo ai o te hakari tano mo te ao nei, he ai takoꞌa ia te hakari tano mo te raŋi.
Pē nei e hāꞌaki ena ꞌi ruŋa i te Pāpaꞌi Moꞌa: «Ki te taŋata raꞌe era ko ꞌĀtamu i vaꞌai ai e te ꞌAtua i te ora ki tōꞌona hakari mo noho ꞌi te ao nei»; ꞌe ki a ꞌĀtamu hopeꞌa ena, ko Ietū Kiritō, i vaꞌai ai i te parau mo vaꞌai i te ora ꞌāpī ꞌina he hopeꞌa raꞌa mo noho ꞌi te raŋi.
Te ora ꞌāpī mo noho ꞌi te raŋi taꞌe he meꞌe raꞌe. Te meꞌe raꞌe he ora mo noho ꞌi te ao nei, ꞌe ki oti te ora ꞌāpī mo noho ꞌi te raŋi.
Te taŋata raꞌe era ko ꞌĀtamu hai ꞌōꞌone i aŋa ai, ꞌi te meꞌe era o te ao nei a ia. ꞌE te rua ꞌĀtamu ko Ietū Kiritō, ꞌe a ia o te raŋi.
Te hakari o te taŋata o te ao nei pa he hakari o te taŋata aŋa era hai ꞌōꞌone. ꞌE te hakari o te nuꞌu ka noho ena ꞌi te raŋi pa he hakari o te taŋata era o te raŋi.
ꞌE pa he tuꞌu iŋa nei o tātou pa he taŋata aŋa era hai ꞌōꞌone, pē ira takoꞌa ꞌana ka tuꞌu ena a tātou pa he kope era o te raŋi.
Te kī, e te taina ē: te hakari mate nei o tātou e ko tano ꞌi te ao haka tere e te ꞌAtua, he kona taꞌe ai o te mate.
ꞌE, ꞌī a au he vānaŋa atu o ruŋa i te meꞌe manaꞌu e te ꞌAtua mo aŋa taꞌe haka ꞌite mai e ia ꞌi muꞌa ꞌā: e ko mate taꞌatoꞌa tātou te nuꞌu haka moe i te manaꞌu ꞌi ruŋa i a Ietū; nā e tuꞌu rō te mahana te hakari mate nei o tātou he riro he hakari taꞌe mate.
Te meꞌe nei ka topa ena ꞌi te hora o te puhi iŋa hopeꞌa o te koneta, ꞌe te hōrou pa he mine iŋa ena ꞌā o te mata. He puhi te koneta, te nuꞌu mate he ora tahi mai, ꞌe ꞌina e ko mate haka ꞌou. ꞌE a tātou te nuꞌu ora o rā hora, he mono te hakari,
ꞌi te meꞌe era te hakari mate nei o tātou o te hora nei e riro rō he hakari ꞌina e ko mate ki te hora hopeꞌa.
Ki topa te meꞌe nei, he tano te meꞌe hāꞌaki ꞌi ruŋa i te Pāpaꞌi Moꞌa pē nei ē:  «E ko ai haka ꞌou te mate,  ko haka kore ꞌana e te ꞌAtua».
ꞌO ira e tano nō tātou mo kī:  «E te Mate, ¿e rē mau rō mai koe?  ¿E ai mau nō ꞌā tuꞌu pūai ꞌi ruŋa i a mātou?».
Te pūai o te mate mai te hara e ai ena, ꞌe te hara e pūai ena he taꞌe haꞌatura ki te roŋo o te ꞌAtua.
E te taina, ¡ki māuru-uru tātou ki te ꞌAtua ꞌo te vaꞌai mai i te pūai mo rē ki te hara ꞌe ki te mate hai meꞌe aŋa era e Ietū Kiritō, he Pūꞌoko Haka Tere o tātou!
Te meꞌe haŋa ia, e te taina haŋa rahi ōꞌoku ē: he haka hio-hio he oho te kōrua manaꞌu ꞌi ruŋa i a Ietū, ꞌo haka tapa kōrua mai te hāpī parautiꞌa o te ꞌAtua. ꞌE, ka aŋa ka oho nō i te aŋa haŋa o te ꞌAtua mo aŋa e kōrua. E ꞌite rō ꞌana, paꞌi, e kōrua: te aŋa ki a ia e ko taꞌe hauhaꞌa.
I oti era rā meꞌe, he eke a Ietū ki ruŋa i te vaka he oho ki te rua pāꞌiŋa o te vai ꞌe he tuꞌu ki te kona noho ōꞌona.
ꞌI ira te nuꞌu i maꞌu ai ki a ia i te taŋata hakari taꞌe makenu e moe rō ꞌana ꞌi ruŋa i te raŋo. I takeꞌa era i te rahi o te haka moe iŋa o te manaꞌu o rā nuꞌu ꞌi ruŋa i a ia mo ora o rā māui-ui, he kī e Ietū ki tū taŋata hakari taꞌe makenu era: «¡Kiahio koe, e haŋu ē! Ko haka kore ꞌā e au i tuꞌu hara».
Tētahi ⸤maꞌori o te haka tere hūrio⸥ he manaꞌu: «Te meꞌe kī era e te kope era vānaŋa taꞌe tano mo te ꞌAtua».
ꞌI te ꞌite o Ietū i te manaꞌu o rā nuꞌu, he ꞌui: «¿He aha kōrua e manaꞌu rake-rake ena?
Ki a kōrua, ¿ꞌata aŋarahi mo haka kore i te hara ki te haka ora i te māui-ui? ¿Taꞌe ꞌō hai parau nō o te ꞌAtua te ŋā meꞌe nei e aŋa ena?
ꞌE ꞌī he haka takeꞌa atu pē nei ē: i a au i te ⸤Poki o te taŋata⸥ te parau mo haka kore i te hara ꞌi te ao nei».  He kī ia ki tū taŋata hakari taꞌe makenu era: «Ka eꞌa koe ki ruŋa, ka toꞌo tuꞌu raŋo, ka eꞌa ka oho ki tuꞌu hare».
He eꞌa ki ruŋa tū taŋata hakari taꞌe makenu era ꞌe he oho ki tōꞌona hare.
I takeꞌa era e te nuꞌu i tū meꞌe era, he riꞌa-riꞌa ꞌe he haꞌahana-hana ki te ꞌAtua ꞌo te vaꞌai i te pūai pē ira ki te taŋata.
He oho ia a Ietū mai tū kona era, he takeꞌa i te taŋata e tahi te ꞌīŋoa ko Māteo e noho rō ꞌana ꞌi tōꞌona kona aŋa. A ia he kope haka ꞌauhau i te taŋata hai moni mo te rōmano. He kī: «Ka oho mai koe mo taŋata hāpī ꞌāꞌaku».  He eꞌa a Māteo he oho ꞌi muri.
Ko hora atu ꞌā e kai ꞌana a kuā Ietū ꞌi te hare o Māteo. Meꞌe rahi te ⸤nuꞌu haka ꞌauhau i te taŋata hai moni mo te rōmano⸥ ꞌe te tētahi haka ꞌou atu nuꞌu hara i tuꞌu i kai ananake ko kuā Ietū.
I takeꞌa era i rā meꞌe e te ⸤fariseo⸥, he ꞌui ki te nuꞌu hāpī ꞌa Ietū:  —¿He aha te kōrua maꞌori e kai ena ananake ko te nuꞌu haka ꞌauhau i te taŋata hai moni mo te rōmano ꞌe ananake ko te tētahi haka ꞌou atu nuꞌu hara?
I ŋaroꞌa era e Ietū i rā vānaŋa, he kī:  —Taꞌe mo te nuꞌu taꞌe māui-ui te taote, mo te nuꞌu māui-ui.
Ka haka topa te haꞌaauraꞌa o te vānaŋa nei: «Tāꞌaku meꞌe haŋa taꞌe he tūtia mai o kōrua, he ai o kōrua he nuꞌu māhatu ꞌaroha». Taꞌe, paꞌi, ki te nuꞌu taꞌe hara a au i oho mai ai, ki te nuꞌu hara.
Te nuꞌu hāpī ꞌa Iovani Papatito he haka hāhine ki a Ietū ꞌe he ꞌui:  —A mātou ꞌe te fariseo e tapu rahi rō ꞌā i te kai. ¿He aha taꞌa nuꞌu hāpī e taꞌe tapu ena?
He pāhono e Ietū:  —¿E taꞌe koa ꞌe e taꞌe kai mau rō te nuꞌu ꞌi te ŋoŋoro hāipo-ipo ꞌi te hora ꞌi muri i a rāua te kope ōꞌona te hāipo-ipo? Nā, paꞌi, e tano rō te hora he toꞌo i rā kope mai muri i a rāua; ꞌi rā hora ka tapu iho era.
»ꞌIna e tahi kope hono i te kahu rūꞌau hai parehe tapa kahu ꞌāpī; te hono ꞌāpī he hiki ꞌe he paihi tū kahu rūꞌau era ꞌe he ꞌata nui-nui rō atu ꞌai te more.
»ꞌE ꞌina takoꞌa he haꞌaꞌī i te vino ꞌāpī ki roto i te ipu i aŋa hai kiri ko rūꞌau ꞌā. Mo aŋa pē ira he paihi rā ipu, he māuꞌa te ꞌava ꞌe pē ira takoꞌa ꞌā te ipu. ꞌO ira, e haꞌaꞌī te ꞌava ꞌāpī ki roto i te ipu kiri ꞌāpī ꞌo māuꞌa rā ŋā meꞌe.
E vānaŋa nō ꞌana a Ietū ki te nuꞌu, he tuꞌu e tahi taŋata hōnui o te ⸤hūrio⸥, he tū-turi ꞌi muꞌa ꞌe he kī: «Mate iho nō tāꞌaku poki vahine; mo oho mai ōꞌou mo haka puā i tuꞌu rima ki a ia, he ora haka ꞌou».
He eꞌa a Ietū he oho ꞌi muri i tū taŋata era ananake ko tāꞌana nuꞌu hāpī.
E tahi ia viꞌe, ka hoꞌe ꞌahuru mā piti matahiti ꞌina he noho haka ꞌou tōꞌona māui-ui vahine, he haka hāhine a tuꞌa i a Ietū he haka puā ki te titi o te kahu
hai manaꞌu: mo haka puā nō ōꞌona ki te kahu o Ietū, he ora a ia.
He hārui he uꞌi a Ietū a tuꞌa, he takeꞌa i rā viꞌe ꞌe he kī: «Kiahio koe, e vovo ē. He haka moe ōꞌou i tuꞌu manaꞌu ꞌi ruŋa i a au i ora ena tuꞌu māui-ui».  ꞌE mai rā hora he ora rō ꞌai rā viꞌe.
I tuꞌu era a Ietū ki te hare o tū taŋata hōnui era, he takeꞌa i te nuꞌu haka taŋi puhi e puhi ꞌā i te hīmene pāpaku, ꞌe i te tētahi nuꞌu e ki-kiu e taŋi ꞌā.
He kī: «Ka eꞌa kōrua ka oho mai nei. ꞌIna he poki kai mate, e haꞌuru ꞌā».  He ka-kata te taŋata
ꞌe i haka eꞌa nō e Ietū. He uru ki roto i te piha ꞌi ira rā poki, he ꞌa-ꞌaru a te rima ꞌe he eꞌa rō ꞌai rā poki ki ruŋa.
ꞌI te taꞌatoꞌa nō kona o ira i ꞌite ai o ruŋa i tū parau ꞌāpī era.
I eꞌa era a Ietū mai tū hare era, ꞌi tuꞌa i oho ai e rua matapō koia ko ohu:  —¡E Ietū, e te Hakaara o ⸤Tāvita⸥ ē, ka haka ꞌaroha koe i a māua!
I tuꞌu era a Ietū ki te hare ki ira e oho era, he uru ki roto. He haka hāhine tū ŋāŋata era ꞌe he ꞌui e Ietū:  —Ki te kōrua manaꞌu, ¿i a au te parau mo aŋa i te meꞌe ena?  —ꞌĒ-ē, e Ietū ē —i pāhono ai.
He haka puā ia a Ietū i tōꞌona rima ki te mata ꞌe he kī:  —Ka ai pa he meꞌe haka moe ena e kōrua i te manaꞌu ꞌi ruŋa i a au.
He ora rō ꞌai te mata o tū ŋāŋata era. ꞌE he kī e Ietū:  —E uꞌi ꞌo ꞌite e te nuꞌu.
ꞌE, ka ai atu pē ira, te meꞌe raꞌe i aŋa i eꞌa ai mai rā kona, he ꞌaꞌamu a te kona taꞌatoꞌa i tū meꞌe aŋa era e Ietū.
Ka eꞌa ka oho tū ŋāŋata era, ka tuꞌu tētahi nuꞌu e maꞌu rō ꞌā ki a Ietū i te taŋata ko oꞌo ꞌana e te tātane ꞌe ꞌina he vānaŋa haka ꞌou.
I haka eꞌa era e Ietū i rā tātane, he haꞌamata he vānaŋa rā taŋata. Te nuꞌu ko māere atu ꞌā e kī era: «¡ꞌIna kai takeꞌa ꞌā ki te hora hopeꞌa i te meꞌe tuꞌu pē nei ꞌi Itaraera!».
ꞌE he kī e te fariseo: «O te pūꞌoko haka tere mau ꞌā o te tātane i vaꞌai ki a ia i te mana mo haka eꞌa i te tātane».
A te kona taꞌatoꞌa e hāpī e oho era e Ietū ꞌi roto i te ⸤hare pure hūrio⸥, e haka ꞌite ꞌā o ruŋa i te roŋo riva-riva o te ⸤haka tere iŋa ꞌāpī o te ꞌAtua⸥ ꞌe e haka ora ꞌā meꞌe rahi nō atu huru o te māui-ui.
I uꞌi era e Ietū i te taŋata, he haka ꞌaroha; e tuꞌu rō ꞌana pa he māmoe ꞌina he taŋata mo hāpaꞌo i a rāua, ko rohi-rohi ꞌana ꞌe ꞌina he haŋu toe.
He kī ia ki tāꞌana nuꞌu hāpī: «Te parautiꞌa, nuꞌu rahi te nuꞌu mo toꞌo mo roto i te haka tere iŋa ꞌāpī o te ꞌAtua, pa he kato iŋa o te kai, ꞌe nuꞌu taꞌe rahi te nuꞌu o rāua te kato.
ꞌO ira, ka ani ki te kope ꞌāꞌana te kai, he ꞌAtua, mo ꞌata uŋa hai nuꞌu mo kato».
ꞌI muꞌa ꞌā, ꞌi te hora kai haka moe ꞌana a kōrua i te manaꞌu ꞌi ruŋa i a Ietū, e tuꞌu rō ꞌana kōrua pa he nuꞌu mate mo te meꞌe o te ꞌAtua, te auraꞌa, ꞌina he ŋaroꞌa ꞌe ꞌina he haꞌatura ki a ia, ꞌi te meꞌe era ko ŋaro ꞌana kōrua ꞌi roto i te hara.
Te noho iŋa era o kōrua e haka tano era ki te noho iŋa taꞌe tano o te nuꞌu o te ao nei taꞌe haŋa ki te ꞌAtua, ꞌe e aŋa era i te meꞌe haŋa ꞌa Rukifero, he pūꞌoko haka tere o te tātane e noho mai ena ꞌi roto i te tokerau. ꞌĀꞌana te haka tere i te manaꞌu o te nuꞌu taꞌe haꞌatura ki te ꞌAtua.
Pē ira te noho iŋa o tātou taꞌatoꞌa ꞌi muꞌa ꞌā, ꞌi te hora kai haka moe ꞌana i te manaꞌu ꞌi ruŋa i a Ietū. E aŋa ꞌā a tātou i te meꞌe haŋa nō era o tātou. E haka tano ꞌana i te noho iŋa ki te meꞌe taꞌe tano manaꞌu ꞌe pohe nō o te hakari. ꞌI rā hora e tano mau rō ꞌā te ꞌAtua mo riri ꞌe mo haka ūtuꞌa mai i a tātou, pa he meꞌe ka aŋa ena ki te tētahi nuꞌu.
ꞌE, ꞌi te riva rahi o te ꞌAtua ꞌe ꞌi te māhatu ꞌaroha ōꞌona, i haŋa rahi nō mai
ꞌe, ka ai atu a tātou pa he nuꞌu mate mo te meꞌe ꞌāꞌana ꞌo te noho o tātou ꞌi roto i te hara, i vaꞌai nō mai e te ꞌAtua i te ora ꞌāpī ꞌina he hopeꞌa raꞌa ꞌo te ai o tātou ꞌa Ietū Kiritō. (Hai riva rahi mau nō, paꞌi, o te ꞌAtua, ko eꞌa ꞌana a kōrua mai roto i te ūtuꞌa o te hara ꞌe ko ravaꞌa ꞌana i te ora ꞌāpī ꞌina he hopeꞌa raꞌa).
ꞌI te ai o tātou ꞌa Ietū Kiritō, e tuꞌu rō ꞌana pa he meꞌe ena: ko haka ora takoꞌa ꞌana e te ꞌAtua i a tātou ꞌi muri i a Ietū Kiritō, ꞌe ko haka noho takoꞌa ꞌana i a tātou ꞌi muri i a ia ꞌi te raŋi mo haka tere pa he ꞌariki ꞌi muri i a ia.
Te meꞌe nei i aŋa ai e te ꞌAtua mo haka takeꞌa ki te nuꞌu taꞌatoꞌa, pe muꞌa ka oho ena, i te rahi o tōꞌona riva ꞌe o tōꞌona māhatu ꞌaroha mo tātou mo te nuꞌu ꞌa Ietū Kiritō.
ꞌI te riva rahi o te ꞌAtua ko haka eꞌa ꞌana i a tātou mai roto i te ūtuꞌa o te hara ꞌo te haka moe o tātou i te manaꞌu ꞌi ruŋa i a Ietū. Taꞌe he meꞌe i ravaꞌa e tātou, he meꞌe o te ꞌAtua i vaꞌai mai,
ꞌe taꞌe ꞌō ꞌo te aŋa o tātou i te meꞌe riva-riva. ꞌO ira ꞌina e tahi kope mo teꞌo-teꞌo ꞌo te eꞌa ōꞌona mai te ūtuꞌa o te hara.
Ko haka ꞌāpī ꞌana te ꞌAtua i te tātou noho iŋa ꞌo te ai o tātou ꞌa Ietū Kiritō, ki aŋa ai a tātou i te meꞌe riva-riva, ꞌe ki haka tano ai i te meꞌe manaꞌu e ia ꞌi muꞌa ꞌā mo aŋa e tātou.
E te nuꞌu taꞌe hūrio ē, kī mo kōrua e te hūrio: «nuꞌu taꞌe hore i te kiri o te kinoŋa» ꞌe kī mo rāua mau ꞌana ꞌo te tāpaꞌo i te rāua hakari: «he nuꞌu hore i te kiri o te kinoŋa»,
ka haka topa te kōrua manaꞌu: ꞌi muꞌa ꞌana, ꞌi te hora kai haka moe ꞌana a kōrua i te manaꞌu ꞌi ruŋa i a Ietū, taꞌe kōrua ꞌa Ietū Kiritō, ꞌe e topa kē rō ꞌana mai te itaraera. Te ⸤haka tere iŋa o te ꞌAtua ananake ko te taŋata⸥ ꞌe te meꞌe taꞌatoꞌa hōrea e ia mo te itaraera kai ai ꞌana, ꞌi rā hora, mo kōrua. E noho era kōrua ꞌina he ꞌite ko ai te ꞌAtua parautiꞌa, ꞌe ꞌina he manaꞌu pē nei ē: e ai rō ꞌō te meꞌe riva-riva mo kōrua pe muꞌa ka oho ena.
ꞌE hora nei, ꞌi te ai o kōrua ꞌa Ietū Kiritō, ko haka hāhine ꞌana e te ꞌAtua i a kōrua ki a ia hai toto tehe era o Ietū ꞌi ruŋa i te tātaurō.
Hai Ietū i poreko ai te haumārū ꞌi roto i te nuꞌu hūrio ꞌe taꞌe hūrio, ꞌe he riro nei ŋā nuꞌu he nūnaꞌa mau nō e tahi. Te meꞌe haka riri ꞌe haꞌataꞌa era i a rāua ko haka kore ꞌā.
Pē nei te auraꞌa: ꞌi muꞌa ꞌā te hūrio e taꞌe haka au rō ꞌana ki te nuꞌu taꞌe hūrio ꞌo te taꞌe haꞌatura ki te ⸤haka tere iŋa ꞌa Mōtē⸥. ꞌE a Ietū, hai mate era ōꞌona ꞌi ruŋa i te tātaurō, i haka kore ai i te meꞌe ena he haꞌatura ki rā haka tere iŋa mo tano ki te mata o te ꞌAtua. I aŋa ai pē ira mo riro o te nuꞌu taꞌatoꞌa ꞌāꞌana, ka hūrio, ka taꞌe hūrio, e tahi mau nō nūnaꞌa, ꞌe mo haka poreko i te haumārū ꞌi roto i a rāua.
Hai mate era ōꞌona ꞌi ruŋa i te tātaurō i haka kore ai e Ietū i te riri o te ŋā nūnaꞌa nei e rua, ꞌe i haka riva-riva ai i a rāua ki te ꞌAtua. ꞌE hora nei, te nuꞌu ꞌāꞌana, ka hūrio ka taꞌe hūrio, pa he hakari mau nō e tahi.
A Ietū i oho mai ai ki te ao nei mo haka ꞌite mai pē hē te taŋata ana riva-riva ki te ꞌAtua. I haka ꞌite ai i te meꞌe nei ki a kōrua ki te nuꞌu taꞌe hūrio, nuꞌu ꞌava-ꞌava mai muri i a ia, ꞌe, takoꞌa, ki te hūrio, nuꞌu hāhine ki a ia.
Hai meꞌe aŋa era e Ietū Kiritō e riva nō tātou, te hūrio ꞌe te nuꞌu taꞌe hūrio, mo haka hāhine ki te ꞌAtua Matuꞌa hai ⸤Vārua Maitai⸥ vaꞌai mai e ia.
ꞌO ira, a kōrua, te nuꞌu taꞌe hūrio ⸤haka moe i te manaꞌu⸥ ꞌi ruŋa i a Ietū, taꞌe toe kōrua he hau kē mo te ꞌAtua, he taŋata henua ananake ko te tētahi atu nuꞌu haꞌataꞌa e te ꞌAtua māꞌana, ꞌe he ŋā poki ꞌāꞌana takoꞌa ananake ko rā ŋā nuꞌu.
A tātou, te nuꞌu taꞌatoꞌa haka moe i te manaꞌu ꞌi ruŋa i a Ietū, pa he māꞌea o te hare e tahi aŋa e te ꞌAtua. Te hāpī o te ⸤ꞌāpōtoro⸥ ꞌe o te perofeta pa he mekerā ꞌi ruŋa e haka tuꞌu ena i rā hare, ꞌe a Ietū pa he māꞌea matuꞌa haka noho hare.
ꞌĀꞌana, paꞌi, te haka pi-piri ꞌe te haka hio-hio te oho i te hare nei ꞌātā ka riro rō he hare moꞌa e tahi, he kona mo haꞌamuri ki a ia.
ꞌE a kōrua, ꞌo te ai ꞌa Ietū Kiritō takoꞌa, e toꞌo ena i a kōrua e te ꞌAtua ꞌe e titi ena ki ruŋa i rā hare, he kona ꞌi ira a ia e noho ena hai Vārua Maitai.
ꞌI te rahi o te mahana taꞌe ꞌite haka ꞌou mai o ruŋa i a kōrua i niva-niva ai a mātou. ꞌO ira i manaꞌu ai mo noho o te tētahi o mātou ꞌi ꞌĀtena
ꞌe mo uŋa atu i te tātou taina ko Timoteo mo uꞌi i a kōrua. A ia he taŋata hāꞌūꞌū ꞌi te aŋa he haka ꞌite i te ⸤roŋo riva-riva o ruŋa i a Ietū Kiritō⸥. I uŋa atu ai e mātou mo ꞌata haka pūai ꞌe mo ꞌata haka haŋu i te kōrua haka moe iŋa i te manaꞌu ꞌi ruŋa i a Ietū,
ꞌo haka tapa kōrua mai te ara o te ꞌAtua ꞌo te tute atu i a kōrua e te nuꞌu mo tōtōā. Ko ꞌite riva-riva ꞌana e kōrua: mo tātou mo te nuꞌu ⸤haka moe i te manaꞌu⸥ ꞌi ruŋa i a Ietū, e ꞌamo i te ꞌati tuꞌu pē nei.
Hora era, paꞌi, o mātou ꞌi muri i a kōrua ꞌā, i haka ꞌite rō atu mātou pē nei ē: e topa rō mai te ꞌati ꞌi ruŋa i a tātou ꞌe, ko ꞌite riva-riva ꞌana e kōrua, pē ira mau ꞌā i topa ai.
ꞌO ira, ꞌi te niva-niva o mātou ꞌo te taꞌe ꞌite mai hoki e haka moe e oho nō ꞌana kōrua i te manaꞌu ꞌi ruŋa i a Ietū, i uŋa atu ai au i a Timoteo mo ꞌite mai o ruŋa i a kōrua. Tōꞌoku riꞌa-riꞌa: ꞌo hoa kōrua i te kōrua haka moe iŋa i te manaꞌu ꞌi ruŋa i a Ietū ka haka ꞌatu atu ena i a kōrua e Rukifero, ꞌe ꞌo māuꞌa te mātou aŋa ꞌi roto i a kōrua.
ꞌE hora nei, ꞌī ko hoki mai ꞌā a Timoteo mai Tētārōnika e maꞌu rō mai ꞌana i te parau ꞌāpī riva-riva o ruŋa i a kōrua pē nei ē: ko te haka moe iŋa ꞌana kōrua i te manaꞌu ꞌi ruŋa i a Ietū ꞌe ko te haŋa iŋa ꞌana kōrua ꞌi roto i a kōrua ꞌā. Ko kī mai ꞌā he manaꞌu nō te aŋa o kōrua hai māhatu ki a mātou, ꞌe e rahi rō ꞌana te haŋa mo takeꞌa haka ꞌou i a mātou, pa he haŋa iŋa nei ꞌā o mātou mo takeꞌa i a kōrua.
ꞌI roto i te ꞌati taꞌatoꞌa ꞌamo e mātou, e te taina ē, te parau ꞌāpī tuꞌu mai nei o ruŋa i a kōrua ko haka pūai ꞌe ko haka koa mai ꞌana i a mātou.
I ꞌite era, paꞌi, e mātou ko te haka noho iŋa ꞌana a kōrua i te manaꞌu ꞌi ruŋa i a Ietū, he ŋaroꞌa e mātou i te ora.
E ko pau te māuru-uru o mātou ki te ꞌAtua, ꞌi roto i te mātou pure, mo te rahi o te koa ŋaroꞌa e mātou hai kōrua.
Ka pō ka ꞌōtea e ani nei ki te ꞌAtua mo haꞌatiꞌa i a mātou mo tuꞌu haka ꞌou atu ki muri i a kōrua, mo ꞌata haka ꞌite atu o ruŋa i a Ietū, ki pūai riva-riva ai te kōrua manaꞌu ꞌi ruŋa i a ia.
E ani nei ki te ꞌAtua, he Matuꞌa o tātou, ꞌe ki te tātou Pūꞌoko Haka Tere ko Ietū Kiritō, mo hāꞌūꞌū mai, mo tuꞌu atu ki a kōrua ena.
E ani takoꞌa nei ki te tātou Pūꞌoko Haka Tere mo ꞌata haka pūai ꞌe mo ꞌata haka rahi i te haŋa ꞌi roto i a kōrua ꞌe i te haŋa mo te taꞌatoꞌa, pa he haŋa iŋa nei ꞌā o mātou ki a kōrua,
ꞌe, takoꞌa, mo hāꞌūꞌū i a kōrua mo ꞌata haka hio-hio i te manaꞌu ꞌi ruŋa i a ia, ꞌo ai tāꞌue e tahi meꞌe mo tuhi iŋa atu e te ꞌAtua ꞌi te hora ka tuꞌu ena ki muꞌa i a ia ꞌi te mahana o te hoki iŋa mai o te tātou Pūꞌoko Haka Tere ko Ietū koia ko te nuꞌu taꞌatoꞌa haꞌataꞌa māꞌana. ⸤ꞌĀmene⸥.
ꞌI roto i te nūnaꞌa taŋata o Antiokia ⸤haka moe i te manaꞌu⸥ ꞌi ruŋa i a Ietū te perofeta ꞌe te maꞌori hāpī: ko Verenāvē, ko Tīmona, kī takoꞌa ko ꞌUri-ꞌuri, ko Rūtio o Tīrene, ko Sauro, ꞌe ko Menaheme, hāŋai e te matuꞌa o ⸤ꞌErore Antipa⸥. (O te ꞌErore nei te haka tere a Karirea).
ꞌI te mahana e tahi, e haꞌamuri nō ꞌā ananake ki te ꞌAtua ꞌe e tapu ꞌana i te kai, he kī e te ⸤Vārua Maitai⸥: «Ka haꞌataꞌa kōrua i a Verenāvē ararua ko Sauro; e ai rō ꞌā tāꞌaku aŋa mo rāua».
I oti era te pure ꞌe te tapu i te kai, he haka eke i te rima ki ruŋa i te pūꞌoko o Verenāvē ꞌe o Sauro ꞌe he haꞌamaitai. I oti era he haka oho.
He oho ia a Verenāvē ararua ko Sauro ki Tereutia, i uŋa e te Vārua Maitai. ꞌI ira i eke ai ki ruŋa i te pahī mo oho ki te motu ko Tīpere.
I tuꞌu era ki Taramina, he kona o Tīpere, he haꞌamata he haka ꞌite i te ⸤roŋo riva-riva o te ꞌAtua⸥ ꞌi te ⸤hare pure hūrio⸥ taꞌatoꞌa o ira. I oho takoꞌa rō a ⸤Iovani⸥ ꞌi muri i a rāua mo hāꞌūꞌū.
Ki te kona taꞌatoꞌa o tū motu era i oho ai ꞌātā ka tuꞌu rō ki te kona te ꞌīŋoa ko Pafo. ꞌI ira i takeꞌa ai i te taŋata tahu-tahu ⸤hūrio⸥ te ꞌīŋoa ko Vara Ietū, he perofeta reo-reo e tahi.
Te tahu-tahu nei he repahoa o te suerekao ko Serhio Pauro, taŋata mārama-rama. He uŋa e nei suerekao mo kī mo oho o Verenāvē ararua ko Sauro ꞌi te haŋa mo haka roŋo i te roŋo riva-riva o te ꞌAtua.
Tū taŋata tahu-tahu era, ꞌi te ⸤kirieko⸥ te ꞌīŋoa ko Erima, ꞌina he haŋa mo haka moe o te suerekao i te manaꞌu ꞌi ruŋa i a Ietū. ꞌO ira i uꞌi ai i te rāveꞌa ꞌo haka roŋo e te suerekao i te vānaŋa o kuā Sauro.
A Sauro, kī takoꞌa ko Pauro, ko ꞌī ꞌā e te pūai o te Vārua Maitai, he noho he uꞌi riva-riva a ruŋa i rā tahu-tahu
he kī: «¡E te poki ꞌa Rukifero, ꞌī e te reo-reo, e te meꞌe rake-rake, ꞌe taꞌe haŋa ki te taꞌatoꞌa meꞌe riva-riva ē! ¿He aha koe e haka pōteko-teko ena i te ara o te ꞌAtua?
Nā he haka ūtuꞌa i a koe e te ꞌAtua ꞌi te hora ena: he keva tuꞌu mata, ꞌe e ko takeꞌa haka ꞌou e koe i te māꞌeha o te raꞌā ꞌātā ki te mahana haŋa e te ꞌAtua».  ꞌI tū hora mau era ꞌā he pōhāhā te mata o tū taŋata era ko Erima. ꞌI te taꞌe takeꞌa, he hāhā he oho mā ꞌai e maꞌu i a ia.
I takeꞌa era e te suerekao i tū meꞌe topa era, he haka moe i tōꞌona manaꞌu ꞌi ruŋa i a Ietū koia ko māere ꞌi te meꞌe hāpī e kuā Sauro o ruŋa i a Ietū.
He eke ia a Pauro ananake ko te nuꞌu o muri i a ia ki ruŋa i te pahī ꞌe he oho mai Pafo ki Perehē, he kona e tahi o Panafiria. ꞌI ira i haka rē ai e Iovani i rā nuꞌu ꞌe he hoki he oho ki Hērutarema.
Mai Perehē i hipa ai a kuā Pauro ki Antiokia, he kona e tahi o Pitiria.  ꞌI ira, ꞌi te ⸤mahana haka ora⸥, he uru ki roto i te hare pure hūrio he no-noho.
I oti era te taiꞌo i te kona o ruŋa o te puka pāpaꞌi e ⸤Mōtē⸥ ꞌe i te kona o te puka pāpaꞌi e te perofeta, he kī e te nuꞌu pūꞌoko haka tere o tū hare pure era: «E kuā taina, mo ai o te kōrua meꞌe mo kī mo haka pūai i te manaꞌu o te nuꞌu nei, ka vānaŋa».
He māroa ia a Pauro, he haꞌaauraꞌa hai rima mo mo-mou o tū nuꞌu era, ꞌe he kī:  «Ka haka roŋo mai kōrua, e te itaraera ꞌe e te nuꞌu taꞌe he hūrio moꞌa i te ꞌAtua ē.
Te ꞌAtua o mātou o te itaraera i haꞌataꞌa rō māꞌana i te mātou tupuna, i haka rahi rō ꞌe i haka pūai rō i a rāua ꞌi te hora noho pa he hau kē ꞌi Ehipto. ꞌE hai pūai ōꞌona i haka eꞌa ai i a rāua mai rā henua.
»I haꞌaoromaꞌi nō te ꞌAtua i te meꞌe rake-rake aŋa e rāua e maha ꞌahuru matahiti ꞌi roto i te kona ꞌone taꞌe noho taŋata,
ꞌe e hitu hau o te henua ko ⸤Kanaꞌana⸥ i haka kore e ia mo vaꞌai i rā henua mo te tātou tupuna.
Te meꞌe taꞌatoꞌa nei i topa ai ꞌi roto i te maha hānere pae ꞌahuru matahiti.  »I oti era he vaꞌai e te ꞌAtua hai taŋata mo pūꞌoko haka tere o rāua ꞌātā ki te taꞌu o te perofeta era ko ⸤Tamuere⸥.
He no-noꞌi ia e rā nuꞌu hai ꞌariki mo haka tere i a rāua. He vaꞌai e te ꞌAtua i a Sauro, poki ꞌa Kisi o te mata o ⸤Mēhāmina⸥, mo ꞌariki e maha ꞌahuru matahiti.
»I oho era he haka eꞌa e te ꞌAtua i a Sauro ꞌe he haka ꞌariki i a ⸤Tāvita⸥. ꞌE mo Tāvita i kī ai e te ꞌAtua: “A Tāvita, poki ꞌa Hētē, he kope e tano rō ꞌā ki tōꞌoku mata; e aŋa rō i tāꞌaku meꞌe haŋa taꞌatoꞌa”.
Mai i a Tāvita i haka ara ai a Ietū. A ia he kope hōrea ꞌe uŋa mai era e te ꞌAtua mo haka eꞌa i a tātou mai roto i te ūtuꞌa o te hara.
»Kai haꞌamata kai hāpī ꞌā e Ietū i te taŋata i haka ꞌite rō ai e Iovani i te roŋo o te ꞌAtua ki te itaraera taꞌatoꞌa e kī era: e ⸤huri te manaꞌu ki te ꞌAtua⸥ ꞌe e haka ⸤papatito⸥.
I hāhine era a Iovani mo haka mao i rā aŋa, he kī: “Taꞌe ko au te taŋata ena e kōrua e manaꞌu ena. Nā e tuꞌu rō mai e tahi kope ꞌata hau rō atu ki a au, ꞌātā e ko tano a au ni mo kume nō i te hau o tōꞌona kirivaꞌe”.
»E tōꞌoku taina haka ara takoꞌa mai i a ⸤ꞌAparahama⸥ ꞌe e te taŋata o te rua henua moꞌa i te ꞌAtua ē: te roŋo riva-riva o te eꞌa iŋa o te taŋata mai roto i te ūtuꞌa o te hara ꞌe te ravaꞌa iŋa i te ora ꞌāpī ꞌina he hopeꞌa raꞌa mo tātou taꞌatoꞌa.
Te hūrio noho ꞌi Hērutarema, ꞌe te nuꞌu ra-rahi o rāua, ꞌina kai aŋi-aŋi ko ai mau a Ietū, ꞌe ꞌina kai aŋi-aŋi takoꞌa i te vānaŋa pāpaꞌi e te perofeta taiꞌo ꞌi roto i te hare pure hūrio ꞌi te mahana haka ora. Pē ira, ꞌi te hora haka ūtuꞌa i a Ietū i haka tano ai e rāua i te meꞌe haka ꞌite e te perofeta ꞌi muꞌa ꞌā.
Ka ai atu ꞌina e tahi hape i ravaꞌa mo haka ūtuꞌa i a Ietū hai mate, i kī nō e rā nuꞌu ki a Pirato mo tiŋaꞌi.
ꞌE, i oti tahi era te aŋa i te meꞌe kī o ruŋa ōꞌona ꞌi ruŋa i te ⸤Pāpaꞌi Moꞌa⸥, he haka topa mai ruŋa i te tātaurō, he maꞌu he tanu.
ꞌE, te ꞌAtua ko haka ora ꞌā i a ia mai te mate.
I rahi rō te mahana o Ietū i haka takeꞌa i a ia ki te nuꞌu oho ananake mai Karirea ki Hērutarema. ꞌE, hora nei, ko rāua te mataꞌite haka ꞌite o ruŋa i a ia ki te taŋata taꞌatoꞌa.
»ꞌE ꞌī e mātou e haka ꞌite atu ena ki a kōrua i te roŋo riva-riva nei: te hōrea kī era e te ꞌAtua ki te mātou tupuna, he hūrio,
ꞌī ko haka tano ꞌā ꞌi te tātou taꞌu nei hai haka ora e ia i a Ietū mai te mate. ꞌI te puka o te hīmene ꞌi te rua hīmene i pāpaꞌi ai o ruŋa i te meꞌe nei pē nei ē:  “A koe he poki ꞌāꞌaku;  ꞌe ꞌi te hora nei ko haka ꞌite mau ꞌā e au  ko au tuꞌu Matuꞌa”.
»Te ꞌAtua ko haka ꞌite era ꞌā e haka ora rō e ia i a Ietū ꞌo piro te hakari, ꞌi te hora kī ꞌi ruŋa i te Pāpaꞌi Moꞌa:  “E aŋa rō e au ꞌi ruŋa i a koe  te meꞌe kī e au ki a Tāvita”.
»E hāꞌaki takoꞌa rō ꞌana ꞌi ruŋa i te Pāpaꞌi Moꞌa te vānaŋa nei:  “E ko haꞌatiꞌa e koe mo piro  i te hakari o tuꞌu tāvini haꞌataꞌa ꞌe haꞌatura ki a koe”.
»A Tāvita, paꞌi, i tāvini rō ki te ꞌAtua ꞌi tōꞌona noho iŋa. I oti era he mate ꞌe he tanu, pa he oho iŋa o tōꞌona tupuna, ꞌe tōꞌona hakari i piro rō.
ꞌE, te hakari o te kope haka ora era e te ꞌAtua mai te mate ꞌina kai piro.
»ꞌO ira, e kuā taina ē, e ꞌite: hai Ietū e haka kore ena e te ꞌAtua i te hara. Te nuꞌu taꞌatoꞌa haka moe i te manaꞌu ꞌi ruŋa i a Ietū, he nuꞌu tano ki te mata o te ꞌAtua, ꞌe, ko haka kore ꞌā e ia i te rāua hara, he meꞌe taꞌe ravaꞌa hai haꞌatura ki te ⸤haka tere iŋa ꞌa Mōtē⸥.
—
E hāpaꞌo ꞌo topa rō atu ꞌi ruŋa i a kōrua te meꞌe pāpaꞌi e te perofeta pē nei ē:
“Ka haka roŋo mai, e te nuꞌu haka ka-kata ꞌi te meꞌe kī e te ꞌAtua ē,  e māere rō ꞌe e mā-mate rō kōrua.  ꞌI te kōrua noho iŋa, e aŋa rō e au i te meꞌe, ka ꞌaꞌamu atu ena e te nuꞌu,  he manaꞌu kōrua taꞌe he parautiꞌa”».
I oti era te vānaŋa ꞌa Pauro, he eꞌa mai roto i te hare pure ananake ko te nuꞌu oho ꞌi muri i a ia. He ani e nuꞌu era e nuꞌu era hoki e tano rō mo vānaŋa haka ꞌou ōꞌona o ruŋa ꞌi rā meꞌe ꞌi te mahana haka ora o te rua tāpati.
I maraŋa era te taŋata mai te hare pure, meꞌe rahi nuꞌu hūrio ꞌe nuꞌu maꞌu takoꞌa i te haka tere iŋa hūrio i oho ꞌi muri i a Pauro ararua ko Verenāvē. ꞌE he hatu e kuā Pauro mo haka noho mo oho nō i te manaꞌu ꞌi ruŋa i te riva rahi o te ꞌAtua.
ꞌI te mahana haka ora o te rua tāpati, meꞌe rahi taŋata o rā kona i taka-taka mo haka roŋo i te vānaŋa o ruŋa i a Ietū.
I takeꞌa era e te hūrio ra-rahi i te rahi o te taŋata, he mākota. He haꞌamata ia he vā-vā ꞌe he kī he reo-reo te vānaŋa ꞌa Pauro.
A Pauro ꞌe a Verenāvē, ꞌina he riꞌa-riꞌa, he pāhono:  «Te vānaŋa o te ꞌAtua ꞌi raꞌe a māua ana haka ꞌite atu ki a kōrua ki te hūrio. I taꞌe haŋa ena e kōrua ki tāꞌana vānaŋa, e takeꞌa ena: a kōrua he nuꞌu ꞌina he tano mo te ora ꞌāpī ꞌina he hopeꞌa raꞌa vaꞌai e te ꞌAtua. ꞌO ira, hora nei he oho a māua ki te nuꞌu taꞌe he hūrio.
Ki te meꞌe nei a māua i uŋa mai ai e te ꞌAtua. Ko kī era ꞌana, paꞌi, e ia:  “Ko haꞌataꞌa ꞌana a au i a koe  pa he mōrī haka māꞌeha i te manaꞌu o te nuꞌu o te henua taꞌatoꞌa,  mo haka ꞌite mo oho ꞌātā ki te kona hopeꞌa era o te roa  i te roŋo o te eꞌa iŋa mai roto i te ūtuꞌa o te hara  ꞌe o te ravaꞌa iŋa i te ora ꞌāpī ꞌina he hopeꞌa raꞌa vaꞌai e te ꞌAtua”».
I ŋaroꞌa era i te meꞌe nei e te nuꞌu taꞌe he hūrio, he koa rō atu ꞌai ꞌe he haꞌamata he kī: te vānaŋa o te ꞌAtua vānaŋa riva-riva. ꞌE o roto i rā nuꞌu he haka moe i te manaꞌu ꞌi ruŋa i a Ietū te nuꞌu taꞌatoꞌa ko haꞌataꞌa era ꞌā e te ꞌAtua mo ravaꞌa i te ora ꞌāpī ꞌina he hopeꞌa raꞌa.
Pē ira te roŋo riva-riva o te ꞌAtua i haka ꞌite i oho ai a te kona taꞌatoꞌa o Pitiria.
ꞌE, tū ŋā hūrio ra-rahi era i vānaŋa taꞌe tano rō mo kuā Pauro ki te ŋā viꞌe hōnui ꞌe haꞌatura ki te haka tere iŋa ꞌa Mōtē, ꞌe ki te ŋāŋata hōnui takoꞌa o rā kona mo riri mo kuā Pauro, ꞌe he tute mai ira.
He tū-tū ia a kuā Pauro i te puŋaꞌehu mai te rāua vaꞌe mo haka ꞌite ki rā nuꞌu: ka haka ūtuꞌa era i a rāua e te ꞌAtua, i a rāua ꞌana, ꞌe he eꞌa ararua he oho ki Īkōnio.
ꞌE, te nuꞌu haka moe i te manaꞌu ꞌi ruŋa i a Ietū haka rē e kuā Pauro ꞌi Antiokia o Pitiria ko koa atu ꞌana ꞌe ko ꞌī ꞌā e te pūai o te Vārua Maitai.
I takeꞌa era e Ietū i te rahi o te nuꞌu, he iri ꞌiti pe ruŋa o te maꞌuŋa ꞌai ka noho. ꞌE, i puā era tāꞌana nuꞌu hāpī,
he haꞌamata he tātara:
«Ko te koa i te nuꞌu ꞌite taꞌe i a rāua mau nō te rāua ora;  i te nuꞌu nei te haka tere iŋa ꞌāpī o te ꞌAtua.
Ko te koa i te nuꞌu taŋi ꞌe ꞌamo i te ꞌati;  e haka koa rō a rāua e te ꞌAtua.
Ko te koa i te nuꞌu taꞌe manaꞌu i hau rō atu rāua ki te rua;  ki a rāua ka vaꞌai ena i te henua.
Ko te koa i te nuꞌu te rāua meꞌe haŋa mau nō he tano o te haka tere iŋa o te taŋata ki te mata o te ꞌAtua;  te ꞌAtua e haka tano rō i rā meꞌe.
Ko te koa i te nuꞌu e haka ꞌaroha rō ꞌana i te rua;  e haka ꞌaroha takoꞌa rō te ꞌAtua i a rāua.
Ko te koa i te nuꞌu māhatu maꞌitaki;  e takeꞌa rō e rāua i te ꞌAtua.
Ko te koa i te nuꞌu aŋa mo ai o te haumārū ꞌi roto i te taŋata;  e kī rō e te nuꞌu he ŋā poki o te ꞌAtua.
Ko te koa i te nuꞌu tute mo tōtōā ꞌo te aŋa i te meꞌe haŋa o te ꞌAtua;  a rāua o roto i te haka tere iŋa ꞌāpī ōꞌona.
»Ko te koa i a kōrua ꞌi te hora vā-vā ꞌe tōtōā atu e te taŋata, ꞌe ꞌi te hora haꞌaꞌino hai rauhuru nō atu reo-reo ꞌo te peꞌe mai o kōrua ki a au.
E koa; ꞌi te raŋi e vaꞌai rō atu e te ꞌAtua i te meꞌe nui-nui mo haka koa i a kōrua. Pē ira takoꞌa i tōtōā ai i te perofeta o muꞌa ꞌā.
»A kōrua he miti mo te taŋata o te ao nei. Mo kore tāꞌue te maŋeo o te miti, ꞌina ōꞌona hauhaꞌa toe; ꞌina paꞌi, he rāveꞌa mo haka maŋeo haka ꞌou. He hoa ki te ara ꞌe he rei-rei e te taŋata.
»A kōrua he mōrī mo te ao nei. Te nūnaꞌa hare ꞌi ruŋa i te maꞌuŋa e ko taꞌe takeꞌa e te taŋata.
ꞌIna he nuꞌu haka pura i te hakariꞌi mo haka rē ꞌi raro i te ꞌavahata; e haka rē ena ꞌi te kona ruŋa nui mo haka māꞌeha i te nuꞌu taꞌatoꞌa o roto i te hare.
Pē ira kōrua ana haka tere ꞌi muꞌa o te taŋata. Ka takeꞌa ena, paꞌi, i te kōrua haka tere iŋa tano ki te mata o te ꞌAtua, he haꞌahana-hana tahi ki te kōrua Matuꞌa o te raŋi.
»ꞌIna kōrua ko manaꞌu: a au ꞌō i oho mai ai mo haka kore i te haka tere iŋa o te ꞌAtua pāpaꞌi e ⸤Mōtē⸥ ꞌe i te meꞌe pāpaꞌi e te perofeta. Mo haka tano tahi i rā ŋā meꞌe a au i oho mai ai, taꞌe mo haka rē a te tapa.
ꞌĪ a au he kī atu i te parautiꞌa: mo ai nō o te raŋi ꞌe o te henua, ꞌina e tahi tiꞌaraꞌa ka hopeꞌa atu te ꞌiti-ꞌiti o ruŋa i te haka tere iŋa o te ꞌAtua mo haka kore ꞌātā ka haka tano tahi rō te meꞌe hāꞌaki o ruŋa.
ꞌO ira, te kope taꞌe haꞌatura ki te meꞌe e tahi o ruŋa i te haka tere iŋa o te ꞌAtua, ka ai atu he meꞌe hopeꞌa o te ꞌiti-ꞌiti, ꞌe hāpī i te taŋata mo taꞌe haꞌatura takoꞌa ki rā meꞌe, ko ia te kope hopeꞌa o roto i te ⸤haka tere iŋa ꞌāpī o te ꞌAtua⸥. ꞌE te kope haꞌatura ꞌe hāpī i te rua mo haꞌatura he kope hōnui o roto i te haka tere iŋa ꞌāpī o te ꞌAtua.
ꞌĪ a au he kī atu: mo taꞌe ai o te kōrua aŋa iŋa i te meꞌe tī-tika ki te mata o te ꞌAtua ꞌata hau ki te maꞌori o te haka tere ⸤hūrio⸥ ꞌe o te ⸤fariseo⸥, e ko oꞌo kōrua ki roto i te haka tere iŋa ꞌāpī o te ꞌAtua.
»Ko ŋaroꞌa ꞌana e kōrua te meꞌe i kī ki te kōrua tupuna: “ꞌIna ko mate te taŋata ꞌi tuꞌu rima; mo mate te kope e tahi ꞌi te rua, he haka ūtuꞌa”.
ꞌE, ꞌī a au he kī atu: he haka ūtuꞌa e te ꞌAtua i te kope riri mo te rua. ꞌE te kope vā-vā ꞌe kī i te maꞌa-maꞌa o te rua he ture e te ⸤nūnaꞌa taŋata i a rāua te kī iŋa hopeꞌa o te haka tere hūrio⸥. Te kope haka haꞌamā ꞌe kī i te taꞌe hauhaꞌa o te rua te ūtuꞌa tano mōꞌona he pōꞌauahi.
»Mo ai ia e maꞌu ꞌana koe i taꞌa tūtia ki te ꞌAtua ꞌe he manaꞌu koe e riri rō ꞌana tuꞌu taina mōꞌou,
ka haka rē taꞌa tūtia ꞌi muri i te ⸤fata⸥ ꞌe ka eꞌa koe ka oho ꞌi raꞌe ka haka kore i tōꞌona riri, ꞌai koe ka hoki ka vaꞌai iho i taꞌa tūtia ki te ꞌAtua.
»Mo horo i a koe e te kope e tahi, ka uꞌi te rāveꞌa, mai ai ꞌā te hora, mo haka kore i rā ture ꞌo vaꞌai i a koe ki te rima o te pūꞌoko haka tere o te hare ture, he vaꞌai ia i a koe ki te mūtoꞌi ꞌe he maꞌu he puru.
Te parautiꞌa, mo puru ōꞌou, e ko eꞌa koe mai roto ꞌātā ka ꞌauhau rō i te tara hopeꞌa.
»A kōrua ko ŋaroꞌa ꞌana te roŋo: “ꞌIna ko taiꞌata”.
ꞌE, ꞌī a au he kī atu: te kope uꞌi ꞌe pohe mo moe i te viꞌe o te rua, ko taiꞌata ꞌana ꞌi roto i tōꞌona manaꞌu.
»ꞌO ira, mo haka hara atu i a koe e tuꞌu mata mataꞌu, ka kume, ka hoa ki kōnui. I hau ꞌi te tano mo kore e tahi kona o tuꞌu hakari, ki te hoa i tuꞌu hakari taꞌatoꞌa ki roto i te pōꞌauahi.
ꞌE mo haka hara atu i a koe e tuꞌu rima mataꞌu, ka hore, ꞌai ka hoa rō ki kōnui. I hau ꞌi te tano mo kore e tahi kona o tuꞌu hakari, ki te hoa i tuꞌu hakari taꞌatoꞌa ki roto i te pōꞌauahi.
»Te roŋo i kī takoꞌa: “Te taŋata mo haꞌataꞌa mai tāꞌana viꞌe, e vaꞌai ki rā viꞌe te parau o te haꞌataꞌa”.
ꞌE, ꞌī a au he kī atu: te taŋata mo haꞌataꞌa mai tāꞌana viꞌe, ka ai atu kai taiꞌata rā viꞌe, e haka rē ꞌana i tāꞌana viꞌe mo viri ki roto i te taiꞌata ana ⸤hāipo-ipo⸥ haka ꞌou rā viꞌe. ꞌE te kope mo hāipo-ipo ki te viꞌe haꞌataꞌa e taiꞌata ꞌā.
»Ko ꞌite takoꞌa ꞌana e kōrua i te meꞌe i kī ki te tupuna: “ꞌIna ko taꞌe aŋa te meꞌe hōrea ki te ꞌAtua”.
ꞌE, ꞌī a au he kī atu: ꞌina mau nō kōrua ko hōrea. ꞌIna ko hōrea hai raŋi, he pepe ꞌariki o te ꞌAtua,
ꞌe hai henua, he kona raŋo o tōꞌona vaꞌe; pē ira ꞌana hai Hērutarema, he kona o te ꞌAriki hopeꞌa o te nui-nui.
ꞌIna takoꞌa ko hōrea hai pūꞌoko o kōrua; e ko ravaꞌa, paꞌi, e kōrua mo haka tea-tea ꞌe mo haka ꞌuri-ꞌuri ni e tahi o te kōrua rauꞌoho.
Te meꞌe mau nō mo kī: “ꞌina” ꞌo “ꞌē-ē”. Te vānaŋa haka ꞌou kī mo ꞌata haka pūai i te ŋā vānaŋa nei ꞌa Rukifero.
»A kōrua ko ŋaroꞌa ꞌana i te kī: “Te kope ka-karo i te mata o te rua he ꞌauhau hai mata mau era ꞌā ōꞌona. ꞌE te niho hai niho”.
ꞌE, ꞌī a au he kī atu: ꞌina koe ko haka hoki hai meꞌe taꞌe tano ki te meꞌe taꞌe tano aŋa atu e te rua. Te meꞌe mau ꞌāꞌau mo aŋa ko te meꞌe nei: mo puꞌa atu o te kope e tahi i tuꞌu pāꞌiŋa ꞌāriŋa mataꞌu, e vaꞌai te rua pāꞌiŋa.
ꞌE mo horo i a koe ꞌe he haŋa mo hiko i tuꞌu kamita, e haka rē takoꞌa tuꞌu paratoa.
Mo haka ꞌamo atu i te meꞌe paŋahaꞌa e tahi taꞌutini mētera, e ꞌamo e rua taꞌutini.
Te kope haŋa e tahi meꞌe mai i a koe, e vaꞌai, ꞌe ki te kope no-noꞌi atu, ꞌina ko hārui hai tuaꞌivi.
»A kōrua ko ŋaroꞌa ꞌana te kī iŋa pē nei ē: “E here kōrua ki te rua, ꞌe ꞌina ko haŋa ki te nuꞌu maꞌu i te riri mo kōrua”.
ꞌE, ꞌī a au he kī atu: e haŋa kōrua ki te nuꞌu maꞌu i te riri mo kōrua, ꞌe e pure mo te nuꞌu tute i a kōrua mo tōtōā.
Pē ira he takeꞌa he poki kōrua o te kōrua Matuꞌa ꞌi te raŋi; a ia, paꞌi, e haka eꞌa ena i te raꞌā mo te nuꞌu aŋa i te meꞌe riva-riva ꞌe mo te nuꞌu aŋa i te meꞌe rake-rake, ꞌe e haka hoa ena i te ꞌua mo te nuꞌu tano ki tōꞌona mata ꞌe, takoꞌa, mo te nuꞌu taꞌe tano.
»Mo haŋa o kōrua ki te nuꞌu haŋa nō atu, ¿e vaꞌai mau rō atu te ꞌAtua i te meꞌe mo koa o kōrua mo aŋa pē ira? ꞌĀtā, paꞌi, te ⸤nuꞌu haka ꞌauhau i te taŋata hai moni mo te rōmano⸥ e aŋa takoꞌa rō ꞌana pē ira.
ꞌE mo ꞌaroha o kōrua ki te kōrua taina mau nō, ¿he aha ia te meꞌe nui-nui o kōrua i aŋa? ꞌĀtā te nuꞌu taꞌe ꞌite ko ai te ꞌAtua parautiꞌa, paꞌi, e meꞌe rō ꞌana pē ira.
»E ai kōrua he nuꞌu ꞌina e tahi hape, pa he Matuꞌa o kōrua ꞌi te raŋi.
ꞌI te ai he parautiꞌa te ŋā meꞌe taꞌatoꞌa nei, e uꞌi e maꞌu riva-riva te roŋo ŋaroꞌa e tātou, ꞌo haka tapa mai te ara parautiꞌa o te ꞌAtua.
ꞌIna ko rehu: te nuꞌu hara ꞌe taꞌe haꞌatura ki te ⸤haka tere iŋa ꞌa Mōtē⸥ haka ꞌite mai era e te ꞌAtua hai merahi era ꞌāꞌana ꞌi muꞌa ꞌā, e haka ūtuꞌa era hai ūtuꞌa tano mo rāua.
Mo ai pē ira, ¿pē hē ia ana taꞌe haka ūtuꞌa i a tātou ana hārui hai tuaꞌivi i te rāveꞌa vaꞌai mai e te ꞌAtua mo eꞌa mai roto i te ūtuꞌa o te hara ꞌe mo ravaꞌa i te ora ꞌāpī ꞌina he hopeꞌa raꞌa? Te meꞌe nei o te Pūꞌoko Haka Tere mau nei ꞌā o tātou i haka ꞌite raꞌe mai. I oho era he haka ꞌite takoꞌa mai he parautiꞌa mau ꞌā e te nuꞌu ŋaroꞌa era i rā meꞌe mai i a ia.
ꞌE o te ꞌAtua i haka aŋi-aŋi takoꞌa mai he parautiꞌa mau ꞌā hai aŋa i te mana a roto i rā nuꞌu, ꞌe hai vaꞌai ki a rāua, hai ⸤Vārua Maitai⸥, rauhuru nō atu meꞌe mo aŋa i tāꞌana aŋa, tano ki tōꞌona manaꞌu.
Te ꞌAtua kai vaꞌai ki te rima o te merahi i te haka tere iŋa o te ao ꞌāpī ka oho mai ena, he meꞌe vānaŋa o tātou.
Ki te rima o te taŋata i vaꞌai ai. Pē nei, paꞌi, e kī ena ꞌi te kona e tahi o ruŋa i te ⸤Pāpaꞌi Moꞌa⸥:  «E te ꞌAtua, ¿he aha te meꞌe he taŋata?  ¿He aha koe e manaꞌu ꞌe e hāpaꞌo ena i a rāua?
Mo te hora ꞌiti-ꞌiti e tahi i vaꞌai rō ki te merahi  i te tōroꞌa ꞌata hau rō atu ki te tōroꞌa o te taŋata.  I oho era he haka nui-nui haka ꞌou i te taŋata  ꞌe he moꞌa pa he moꞌa iŋa ki te ꞌariki,
ꞌe he vaꞌai ki tōꞌona rima i te haka tere iŋa o te meꞌe taꞌatoꞌa».  Te haꞌaauraꞌa o te kī nei: «ko vaꞌai ꞌana ki tōꞌona rima i te meꞌe taꞌatoꞌa mo haka tere e ia» ko te meꞌe nei: ꞌina e tahi meꞌe o te ao mo taꞌe haka tere e ia, ka ai atu ꞌina kai takeꞌa vave mai ꞌā.
ꞌE, ko ꞌite ꞌana e tātou: te meꞌe nei ko haka tano ꞌana ꞌi ruŋa i a Ietū. I riro era, paꞌi, he taŋata, ꞌata hau rō atu te tōroꞌa o te merahi ki tōꞌona tōroꞌa «mo te hora ꞌiti-ꞌiti e tahi», ꞌe, hora nei, ꞌo te vaꞌai i a ia ki te mate mo tātou ꞌi te haŋa ꞌe ꞌi te riva rahi o te ꞌAtua mo tātou, «ko haka nui-nui ꞌā ꞌe ko moꞌa ꞌā pa he ꞌariki».
ꞌI te haŋa o te ꞌAtua, kope aŋa ꞌe hāpaꞌo i te meꞌe taꞌatoꞌa, mo maꞌu meꞌe rahi taŋata ki muri i a ia mo ŋā poki ꞌāꞌana, ŋā poki te rāua huru pa he huru mau era ꞌā ōꞌona, i tano ai mo haka riro i a Ietū, hai ꞌati haꞌatiꞌa e ia mo ꞌamo, he kope hopeꞌa o te tano mo maꞌu i te taŋata ki a ia. A Ietū, paꞌi, he kope haka eꞌa i te taŋata mai roto i te ūtuꞌa o te hara ꞌe vaꞌai i te ora ꞌāpī ꞌina he hopeꞌa raꞌa.
Te kope ꞌāꞌana te haka tano i te taŋata ki te mata o te ꞌAtua ꞌe te nuꞌu haka kore e ia i te hape o tū Matuꞌa tahi ꞌana a rāua. ꞌO ira te Poki o te ꞌAtua e taꞌe haꞌamā ena mo kī he taina rāua ōꞌona.
I kī rō, paꞌi, e ia ꞌi ruŋa i te Pāpaꞌi Moꞌa:  «E vānaŋa rō a au o ruŋa i a koe ki tōꞌoku taina,  ꞌe e hīmene rō atu a au ꞌi vāeŋa o te nuꞌu haꞌamuri atu».
I kī takoꞌa rō:  «ꞌI ruŋa i a ia a au ka haka noho nei i tōꞌoku manaꞌu».   ꞌE, takoꞌa:  «ꞌĪ a au ꞌī aꞌa ananake ko te ŋā poki vaꞌai mai era e te ꞌAtua».
ꞌI te ai o te ŋā poki o te ꞌAtua he taŋata e mate nō i haka riro ai a Ietū i a ia he taŋata, ki mate takoꞌa ai ꞌe ki haka kore ai, hai mate era ōꞌona, i te pūai o te kope i a ia te mate, te auraꞌa, ko Rukifero.
ꞌE he haka kore takoꞌa i te riꞌa-riꞌa o te taŋata ꞌi te mate, he meꞌe haka ꞌekaravo i te taŋata mai te rāua poreko iŋa ꞌā.
A ia taꞌe ki te merahi hāꞌūꞌū i oho mai ai, ki te hakaara o ⸤ꞌAparahama⸥.
Mo te meꞌe nei i haka riro ai i a ia he taŋata, mo riro ōꞌona he ⸤oromatuꞌa hopeꞌa o te ra-rahi⸥, māhatu haka ꞌaroha, taꞌe haka rē ki te hora hopeꞌa i tāꞌana meꞌe aŋa ki te ꞌAtua, ki ꞌamo ai e ia i te ūtuꞌa o te hara, ki tano ai te ꞌAtua mo haka rehu i te hara o te taŋata.
ꞌE, ꞌi te ai ko ꞌamo ꞌana a ia i te ꞌati ꞌe ko haka ꞌatu ꞌā i a ia e Rukifero mo hara, e tano ena a ia, ꞌi te hora nei, mo hāꞌūꞌū ki te nuꞌu haka ꞌatu e Rukifero mo hara.
A au, a Pētero, kī takoꞌa ko Tīmona, tāvini ꞌe ⸤ꞌāpōtoro⸥ ꞌa Ietū Kiritō, he ꞌaroha atu ki a kōrua ki te nuꞌu i a rāua takoꞌa te hauhaꞌa he ⸤haka moe i te manaꞌu⸥ ꞌi ruŋa i a Ietū, pa he haka moe iŋa nei o te mātou manaꞌu, he meꞌe ravaꞌa hai riva rahi o te ꞌAtua ꞌe o Ietū Kiritō, kope haka eꞌa i a tātou mai roto i te ūtuꞌa o te hara ꞌe vaꞌai mai i te ora ꞌāpī ꞌina he hopeꞌa raꞌa.
Ka rahi ka oho te riva rahi ꞌe te haumārū o te ꞌAtua ꞌi ruŋa i a kōrua ꞌi te hora taꞌatoꞌa ꞌite oho o kōrua o ruŋa i a ia ꞌe o ruŋa i a Ietū, Pūꞌoko Haka Tere o tātou.
Te ꞌAtua, hai pūai ōꞌona, e hāꞌūꞌū mai ena hai rauhuru rāveꞌa mo riva o tātou mo haꞌatura ki a ia ꞌe mo tano o te tātou noho iŋa ki tōꞌona mata. Te meꞌe nei e ravaꞌa ena hai māhani o tātou ki a ia, kope haꞌataꞌa i a tātou mo huaꞌai ꞌāꞌana hai haka ꞌite mai i tōꞌona huru riva ꞌe i tōꞌona pūai nui-nui.
Hai ŋā meꞌe nei i vaꞌai mai ai i te meꞌe nui-nui ꞌe hauhaꞌa hōrea mai era mo tātou. ꞌE hai rā ŋā meꞌe hōrea mai era e riva nei tātou mo eꞌa mai roto i te manaꞌu taꞌe tano o te ao nei ꞌe mo riro o tātou pē ia, te auraꞌa, mo ai i a tātou takoꞌa tōꞌona huru riva.
ꞌO ira, e vaꞌai tahi kōrua i a kōrua mo aŋa i te meꞌe nei: ki te kōrua haka moe iŋa i te manaꞌu ꞌi ruŋa i a Ietū, e ꞌāmui te noho iŋa tī-tika ki te mata o te ꞌAtua, ꞌe ki te noho iŋa tī-tika, te ꞌite i te haka topa riva-riva i te manaꞌu,
ꞌe ki te ꞌite i te haka topa riva-riva i te manaꞌu, te ꞌite i te haka noho ꞌo hara, ꞌe ki te ꞌite i te haka noho ꞌo hara, te ꞌite i te haꞌaoromaꞌi hai haumārū, ꞌe ki te ꞌite i te haꞌaoromaꞌi hai haumārū, te moꞌa ꞌe te haꞌatura ki te ꞌAtua,
ꞌe ki te moꞌa ꞌe haꞌatura ki te ꞌAtua, te haŋa ki te taina haka moe i te manaꞌu ꞌi ruŋa i a Ietū, ꞌe ki te haŋa ki te taina, te haŋa mo te taŋata taꞌatoꞌa.
ꞌE mo ai nā i a kōrua te ŋā meꞌe nei ꞌe e haka pūai e oho rō ꞌana, ꞌina ia te kōrua noho iŋa e ko māuꞌa, ꞌe te māhani o kōrua ki te tātou Pūꞌoko Haka Tere ko Ietū Kiritō e ko māuꞌa takoꞌa.
ꞌE te ŋā taina ena ꞌina he ŋā meꞌe ena i a rāua, pa he nuꞌu matakeva ꞌā, ko rehu ꞌana i a rāua: te hara o rāua o muꞌa ꞌā ko haka kore ꞌana.
ꞌO ira, e te taina ē, e vaꞌai tahi kōrua i a kōrua mo tano o te kōrua noho iŋa ki te mata o te ꞌAtua, ki takeꞌa ai e te nuꞌu: he parautiꞌa mau ꞌā a kōrua he nuꞌu haꞌataꞌa e te ꞌAtua māꞌana mo haka moe i te manaꞌu ꞌi ruŋa i a Ietū. Mo aŋa o kōrua pē ira, e ko haka tapa kōrua mai te ara parautiꞌa ki te hora hopeꞌa,
ꞌe te ꞌAtua, hai koa, ka haka uru ena i a kōrua ki roto i te ao ꞌina he hopeꞌa raꞌa, he ao haka tere e te tātou Pūꞌoko ko Ietū Kiritō, kope haka eꞌa i a tātou mai roto i te ūtuꞌa o te hara ꞌe vaꞌai mai i te ora ꞌāpī ꞌina he hopeꞌa raꞌa.
ꞌO ira a au, e te taina ē, ka haka manaꞌu ka oho atu ena o ruŋa i te meꞌe taꞌatoꞌa ena, ka ai atu, nā e maꞌu hio-hio mai ena kōrua i nā parautiꞌa.
ꞌĒ-ē, mai ora atu ꞌana a au, tāꞌaku meꞌe ka aŋa nei he haka manaꞌu he oho atu o ruŋa i te ŋā meꞌe hatu atu era e au.
Te tātou Pūꞌoko Haka Tere, paꞌi, ko Ietū Kiritō ko haka ꞌite mai ꞌana: e ko roa he haka rē a au i te ao nei.
ꞌO ira a au e vaꞌai tahi atu ena i a au mo hāpī atu i te ŋā meꞌe nei, ki te kona, ka mate ena a au, e ko rehu i a kōrua ki te hora hopeꞌa.
Te hāpī haka ꞌite atu era e mātou o ruŋa i te pūai nui-nui o te tātou Pūꞌoko Haka Tere ko Ietū Kiritō ꞌe o ruŋa i tōꞌona hoki iŋa mai, taꞌe he ꞌaꞌamu e tahi. Hai mata mau nei ꞌā o mātou i takeꞌa ai i tōꞌona pūai nui-nui.
I takeꞌa rō, paꞌi, e mātou i te pūai ꞌana-ꞌana ōꞌona hora haka paka era e te ꞌAtua Matuꞌa mai te raŋi pē nei ē: «A ia he poki haŋa rahi ꞌāꞌaku, ꞌi ruŋa i a ia tōꞌoku koa».
O mātou mau ꞌā i ŋaroꞌa i rā reꞌo e vānaŋa mai ꞌana mai te raŋi ꞌi ruŋa i te maꞌuŋa moꞌa era; ꞌi rā hora, ananake mātou ko te tātou Pūꞌoko Haka Tere.
Pē ira a mātou e ꞌite nei: te meꞌe taꞌatoꞌa kī era e te perofeta o muꞌa ꞌā o ruŋa i a Ietū he parautiꞌa mau ꞌā, ꞌe te meꞌe tano o kōrua mo aŋa he haka roŋo takoꞌa ki rā ŋā meꞌe kī era e rāua ꞌo te ai rā ŋā meꞌe pa he hakariꞌi pura ꞌi te kona pōhāhā, ꞌātā ki te ꞌōtea ꞌe ki te eꞌa iŋa o te hetuꞌu popohaŋa mo haka māꞌeha i te kōrua māhatu, te auraꞌa, ꞌātā ki te hoki iŋa mai o Ietū Kiritō, hora ka haka aŋi-aŋi mai ena i te meꞌe taꞌatoꞌa.
ꞌE hora nei, te meꞌe hopeꞌa o te nui-nui mo aŋi-aŋi e kōrua: ꞌina e tahi meꞌe pāpaꞌi e te perofeta ꞌi ruŋa i te ⸤Pāpaꞌi Moꞌa⸥ mo haꞌaauraꞌa hai manaꞌu o kōrua ꞌā.
Te perofeta, paꞌi, ꞌina kai vānaŋa hai manaꞌu taŋata; i vānaŋa ai hai manaꞌu o te ꞌAtua, ꞌe o te ⸤Vārua Maitai⸥ i haka vānaŋa.
A au, a Pauro, ⸤ꞌāpōtoro⸥ ꞌa Ietū Kiritō, uŋa e te ꞌAtua, kope toꞌo i a tātou mai roto i te ūtuꞌa o te hara, ꞌe e Ietū Kiritō, kope ꞌi ruŋa i a ia e ŋatu ena te tātou haŋu,
he ꞌaroha atu ki a koe, e Timoteo ē. A koe pa he poki parautiꞌa mau ꞌana ꞌāꞌaku ꞌi te haka moe iŋa i te manaꞌu ꞌi ruŋa i a Ietū. Ka ai ꞌi ruŋa i a koe te riva rahi, te haka ꞌaroha ꞌe te haumārū o te ꞌAtua, he Matuꞌa o tātou, ꞌe o Ietū Kiritō, he Pūꞌoko Haka Tere o tātou.
E Timoteo, ka noho nō koe ꞌi Ēfeto, pa he meꞌe ani atu era e au ki a koe ꞌi te hora oho era ōꞌoku ki Mātērōnia, mo kī ōꞌou ki tū nuꞌu kī atu era e au mo taꞌe hāpī o rāua i te meꞌe reo-reo,
ꞌe mo taꞌe haka roŋo haka ꞌou ki te ꞌaꞌamu taꞌe parautiꞌa o ruŋa i te hakaara. Te meꞌe nō, paꞌi, mo ravaꞌa mai te ŋā meꞌe era he tātake. He māuꞌa ia te hora mo haka ꞌite i te ara parautiꞌa o te ꞌAtua, he meꞌe ana aŋi-aŋi mau nō e ⸤haka moe i te manaꞌu⸥ ꞌi ruŋa i a ia.
E kī atu ena i te vānaŋa nei ꞌi te haŋa ōꞌoku mo ai o te haŋa ꞌi roto i a tātou, he haŋa eꞌa mai roto i te māhatu maꞌitaki, mai roto i te manaꞌu riva-riva ꞌe mai te haka moe iŋa parautiꞌa i te manaꞌu ꞌi ruŋa i te ꞌAtua.
ꞌE nā ko oho kē ꞌana te tētahi taŋata mai te ara parautiꞌa, ꞌe ꞌi roto i te tātake tahaŋa i ŋaro ai.
E haŋa rō ꞌā a rāua mo riro he maꞌori hāpī o te ⸤haka tere iŋa ꞌa Mōtē⸥, ka ai atu ꞌina he aŋi-aŋi riva-riva o ruŋa i te meꞌe kī ꞌe hāpī e rāua pa he nuꞌu ꞌite.
E ꞌite rō ꞌā e tātou: te haka tere iŋa ꞌa Mōtē, haka tere iŋa riva-riva, ana haka topa a tātou i te manaꞌu mo te aha rā roŋo i vaꞌai mai ai e te ꞌAtua.
ꞌE ko ꞌite takoꞌa ꞌā e tātou ꞌina kai pāpaꞌi e tahi roŋo mo te nuꞌu aŋa i te meꞌe riva-riva. Te roŋo i pāpaꞌi ai mo te nuꞌu haka ꞌāriŋa, mo te nuꞌu taꞌe haka roŋo, mo te nuꞌu taparahi-taꞌata, mo te nuꞌu hara, mo te nuꞌu taꞌe ꞌite i te moꞌa i te ꞌAtua ꞌe i tāꞌana hāpī parautiꞌa, mo te nuꞌu tiŋaꞌi haka mate i tōꞌona matuꞌa tane ꞌe matuꞌa vahine, mo te nuꞌu taꞌatoꞌa tiŋaꞌi haka mate i te taŋata,
mo te nuꞌu taiꞌata ꞌe mo te nuꞌu aŋa i te tētahi atu meꞌe pē ira, mo te nuꞌu hiku, mo te nuꞌu hoꞌo i te taŋata, mo te nuꞌu reo-reo, mo te nuꞌu hōrea hai reo-reo, te kī, mo te nuꞌu taꞌatoꞌa aŋa i te meꞌe taꞌe tano ki te hāpī parautiꞌa o te ꞌAtua.
He hāpī nā o te roŋo riva-riva hopeꞌa o te nui-nui mo haka ꞌite e au, uŋa mai e te ꞌAtua, ki a ia ana haꞌahana-hana.
He māuru-uru au ki te kope vaꞌai mai i te haŋu, ko Ietū Kiritō, he Pūꞌoko Haka Tere o tātou, ꞌo te uꞌi mai i a au pa he taŋata e ko haka rē i a ia ki te hora hopeꞌa ꞌe ꞌo te haꞌataꞌa i a au mo aŋa ki a ia,
ka ai atu ꞌi muꞌa ꞌā e kī rō ꞌana e au i te vānaŋa taꞌe tano mōꞌona, e tute rō ꞌana a au mo tōtōā i tāꞌana nuꞌu, ꞌe e vā-vā takoꞌa rō ꞌana i a rāua. ꞌE te ꞌAtua i haka ꞌaroha nō i a au ꞌo te ai ꞌi rā hora kai haka moe ꞌana a au i te manaꞌu ꞌi ruŋa i a Ietū, ꞌe kai ꞌite ꞌana a au he aha tāꞌaku meꞌe e aŋa era.
ꞌE i haka ꞌite rō mai e ia i tōꞌona riva ꞌe i tōꞌona haŋa ki a au hai haka poreko ꞌi roto i a au i te haŋa mo haka moe ōꞌoku i te manaꞌu ꞌi ruŋa i a Ietū, ꞌe i te haŋa mo te rua taŋata hai Ietū Kiritō.
Te vānaŋa ena e kī ena: a Ietū Kiritō i tuꞌu mai ai ki te ao mo haka eꞌa i te nuꞌu mai roto i te ūtuꞌa o te hara, he parautiꞌa, ꞌe te taŋata taꞌatoꞌa e haka noho i te rāua manaꞌu ꞌi ruŋa. ꞌE o te nuꞌu hara, ko au te ꞌata taparahi-taꞌata.
ꞌE te ꞌAtua i haka ꞌaroha nō mai, ki haka takeꞌa ai e Ietū Kiritō ꞌi ruŋa i a au, kope hara taparahi-taꞌata, i te roa o tōꞌona huru haumārū mo tiaki ki te nuꞌu hara mo huri i te rāua manaꞌu ki a ia. Pē ira a au i ai ai pa he haꞌaauraꞌa mo haka moe o te nuꞌu i te manaꞌu ꞌi ruŋa i a Ietū, mo ravaꞌa e rāua i te ora ꞌāpī ꞌina he hopeꞌa raꞌa vaꞌai e te ꞌAtua.
¡Ki moꞌa ꞌe ki haꞌahana-hana tahi tātou, ꞌātā ki te hopeꞌa raꞌa, ki te ꞌAriki, he ꞌAtua ꞌina ōꞌona haꞌamata, ꞌina ōꞌona hopeꞌa, ꞌina he mate, ꞌina he takeꞌa, ꞌe e tahi mau nō! Ka ai pē ira.
E Timoteo, e te poki ꞌāꞌaku ē, ꞌī a au he haka rē atu i te roŋo nei: pa he vaꞌai iŋa o te vaꞌehau i a ia ꞌi te hora o te tamaꞌi, ana vaꞌai takoꞌa koe i a koe mo haka ꞌite mo oho o ruŋa i te roŋo parautiꞌa o te ꞌAtua hai pūai o tuꞌu haka moe iŋa i te manaꞌu ꞌi ruŋa i a ia ꞌe hai manaꞌu riva-riva takoꞌa ōꞌou tano ki te meꞌe kī era e te perofeta o ruŋa i a koe ꞌi muꞌa ꞌā. ꞌE nā tētahi nuꞌu, ꞌi te taꞌe haka roŋo ki te rāua manaꞌu riva-riva, ko oho kē ꞌana mai roto i te ara o te ꞌAtua.
—
I topa ai te meꞌe nei ki a Hīmēneo ararua ko Arehantaro, ꞌe ko haka rē atu ꞌana e au ki a Rukifero mo aŋi-aŋi e rāua ararua: ꞌina ko kī haka ꞌou i te vānaŋa taꞌe tano mo te ꞌAtua.
Te meꞌe hopeꞌa, e te taina ē, e pure kōrua mo mātou, ki tuꞌu ai te roŋo parautiꞌa o te tātou Pūꞌoko Haka Tere ki te kona taꞌatoꞌa, ꞌe, takoꞌa, mo toꞌo ꞌe mo haꞌatura e te nuꞌu hai koa pē kōrua.
E pure takoꞌa kōrua mo hāpaꞌo mai i a mātou e te ꞌAtua, ꞌo raveꞌino mai e te nuꞌu taꞌe haŋa ki a ia; taꞌe, paꞌi, taꞌatoꞌa taŋata ŋaroꞌa i te ⸤roŋo riva-riva o ruŋa i a Ietū⸥ e haka moe ena i te manaꞌu ꞌi ruŋa i a ia.
Ka ai atu pē ira, te tātou Pūꞌoko Haka Tere ko Ietū e ko taꞌe haka tano i tāꞌana meꞌe kī, ꞌe māꞌana e haka pūai ꞌe e hāpaꞌo atu ꞌo haka hara i a kōrua e Rukifero.
ꞌO ira mātou e ꞌite riva-riva nei pē nei ē: hai hāꞌūꞌū ōꞌona e aŋa e oho mai ena kōrua i te meꞌe hāpī atu era e mātou ꞌe pē ira ka aŋa ka oho ena.
ꞌE mo te tātou Pūꞌoko Haka Tere ko Ietū e hāꞌūꞌū atu mo aŋi-aŋi i te rahi o te haŋa o te ꞌAtua ki a kōrua ꞌe mo ꞌite o kōrua mo haꞌaoromaꞌi hai pūai ꞌi te hora o te ꞌati, pa he oho iŋa era ōꞌona.
E te taina, he kī atu a mātou hai ꞌīŋoa o te tātou Pūꞌoko Haka Tere ko Ietū Kiritō: mo ai ꞌi roto i a kōrua e tahi taina hupe-hupe taꞌe haka tere i a ia hai meꞌe hāpī atu era e mātou, e haka tapa kōrua mai muri.
Ko ꞌite ꞌana a kōrua pē hē kōrua ana haka tere, mo tano o te kōrua noho iŋa ki te mātou noho iŋa. ꞌIna, paꞌi, mātou kai hupe-hupe ꞌi te hora era ꞌi muri i a kōrua,
ꞌe ꞌina mātou kai kai i te haraoa i taꞌe ꞌauhau e mātou. Te meꞌe nō, ka pō ka ꞌōtea e aŋa era mo ravaꞌa moni, ꞌo ai mātou he meꞌe paŋahaꞌa e tahi mo ꞌamo e kōrua,
ka ai atu e tano rō ꞌā a mātou mo kī atu mo hāꞌūꞌū mai. ꞌE i aŋa a mātou mo haka takeꞌa atu ki a kōrua pē hē kōrua ana haka tere i a kōrua.
Hora era o mātou ꞌi muri i a kōrua i haka rē rō atu i te roŋo nei: Te kope taꞌe haŋa mo aŋa, ꞌina ko kai.
ꞌE, hora nei, ko ŋaroꞌa ꞌana e mātou pē nei ē: tētahi o kōrua e hupe-hupe rō ꞌā; te rāua meꞌe aŋa nō he haka mira-mira i te aŋa o te tētahi.
Te roŋo o mātou mo te ŋā nuꞌu nei hai ꞌīŋoa o te tātou Pūꞌoko Haka Tere ko Ietū Kiritō: ꞌina ko haka mira-mira haka ꞌou i te aŋa o te tētahi, ꞌe e aŋa mo ai o te rāua rāveꞌa.
ꞌE a kōrua, e te taina ē, ꞌina ko haꞌumani ꞌi te aŋa iŋa i te meꞌe riva-riva.
ꞌE mo ai e tahi taina taꞌe haꞌatura ki te meꞌe kī atu e mātou ꞌi ruŋa i te parau nei, e uꞌi ko ai, ꞌe ꞌai ka haka tapa rō kōrua mai muri, ki haꞌamā ai.
ꞌIna kōrua ko tāpūfētī i a ia. Te meꞌe o kōrua mo aŋa, he ture, pa he taina, mo haka tī-tika ōꞌona i tōꞌona ara.
ꞌE mo te tātou Pūꞌoko Haka Tere, i a ia te haumārū, e vaꞌai atu ki a kōrua i te haumārū ꞌi te taꞌatoꞌa nō hora. Ka ai a ia ꞌi muri i a kōrua taꞌatoꞌa.
A au, a Pauro, e pāpaꞌi atu ena i te ꞌaroha nei hai rima mau nei ꞌā ōꞌoku. Pē ira a au e tāpaꞌo tahi nei i tāꞌaku parau pāpaꞌi.
Ka ai ꞌi ruŋa i a kōrua taꞌatoꞌa te riva rahi o te tātou Pūꞌoko Haka Tere ko Ietū Kiritō.
A au, a Pauro, a Tirivano ꞌe a Timoteo he ꞌaroha atu ki a kōrua ki te nuꞌu taꞌatoꞌa o Tētārōnika haꞌamuri ki te ꞌAtua Matuꞌa ꞌe ki te Pūꞌoko Haka Tere ko Ietū Kiritō. Ka ai ꞌi ruŋa i a kōrua te riva rahi ꞌe te haumārū o te ꞌAtua.
He māuru-uru nō te mātou aŋa ki te ꞌAtua mo kōrua ꞌe, ꞌi roto i te mātou pure, e no-noꞌi takoꞌa rō ꞌā mo kōrua.
E māuru-uru nei ꞌi te meꞌe era he manaꞌu nō te mātou aŋa pē hē kōrua e aŋa ena ki te ꞌAtua, ꞌo te ⸤haka moe i te manaꞌu⸥ ꞌi ruŋa i a Ietū, pē hē e hāꞌūꞌū ena ki te rua, ꞌo te rahi o te kōrua haŋa mo rāua, ꞌe pē hē e haꞌaoromaꞌi ena hai pūai ꞌi te hora o te ꞌati, ꞌo te ai e tiaki e oho rō ꞌā kōrua ki te hoki iŋa mai o te tātou Pūꞌoko Haka Tere ko Ietū Kiritō.
Ko ꞌite ꞌana e mātou, e kuā taina haŋa o te ꞌAtua ē, ko haꞌataꞌa ꞌana kōrua e te ꞌAtua māꞌana.
I haka ꞌite atu era, paꞌi, mātou i te ⸤roŋo riva-riva o ruŋa i a Ietū Kiritō⸥, he haka moe rō ꞌai kōrua i te manaꞌu ꞌi ruŋa i a ia, ꞌe taꞌe nō ꞌo te ŋaroꞌa e kōrua i te mātou vānaŋa, ꞌo te takeꞌa takoꞌa, hai meꞌe aŋa e mātou hai pūai o te ⸤Vārua Maitai⸥, te pūai o te ꞌAtua ꞌi ruŋa i a mātou, ꞌe ꞌo te ꞌite e kōrua: mo mātou te meꞌe vānaŋa atu era he parautiꞌa mau ꞌā, he takeꞌa e kōrua pē hē mātou e noho era ꞌi roto i a kōrua mo hāꞌūꞌū atu.
ꞌE a kōrua ko haka tano ꞌana i te kōrua noho iŋa pa he noho iŋa ꞌana o mātou, ꞌe pa he noho iŋa takoꞌa o te tātou Pūꞌoko Haka Tere ko Ietū Kiritō. ꞌE, ka ai atu e topa rō atu ꞌana te ꞌati ꞌi ruŋa i a kōrua, i toꞌo nō kōrua i te roŋo nei mo kōrua hai koa vaꞌai atu e te Vārua Maitai.
Pē ira te kōrua noho iŋa i ai ai he meꞌe mo aŋi-aŋi pē hē te noho iŋa tano ki te mata o te ꞌAtua mo te nuꞌu taꞌatoꞌa haka moe i te manaꞌu ꞌi ruŋa i a Ietū o te ŋā kona era o Mātērōnia ꞌe o Ākāia.
Hai kōrua te roŋo riva-riva o ruŋa i a Ietū Kiritō i ꞌite i oho ai a te kona taꞌatoꞌa o Mātērōnia ꞌe o Ākāia, ꞌe taꞌe nō a te ŋā kona nei, a te kona taꞌatoꞌa. Te nuꞌu o te ŋā kona nei e ꞌite rō ꞌana pē nei ē: e haka moe rō ꞌana kōrua i te manaꞌu ꞌi ruŋa i te ꞌAtua. ¿Mo aha ia a mātou ana vānaŋa haka ꞌou o ruŋa i a kōrua ki a rāua? Taꞌe he parau ꞌāpī mo te nuꞌu era.
Kona nō era, paꞌi, o mātou e tuꞌu era, e ꞌaꞌamu rō ꞌā te nuꞌu he aha te meꞌe i topa ki a kōrua hora tuꞌu atu era o mātou, pē hē kōrua i hārui ai hai tuaꞌivi i te ꞌītoro mo haꞌamuri mau nō ki te ꞌAtua ora ꞌe parautiꞌa.
ꞌE e ꞌaꞌamu takoꞌa rō ꞌana rā nuꞌu pē hē kōrua e tiaki ena ki te hoki iŋa mai mai te raŋi o tāꞌana Poki ko Ietū, kope haka ora e te ꞌAtua mai te mate, ꞌe kope haka eꞌa i a tātou mai te ūtuꞌa taparahi-taꞌata, ūtuꞌa nā e tuꞌu rō mai.
He parautiꞌa te meꞌe nei: Mo haŋa o te kope e tahi mo riro ōꞌona he pūꞌoko haka tere o te nūnaꞌa taŋata ⸤haka moe i te manaꞌu⸥ ꞌi ruŋa i a Ietū, e haŋa ꞌā ki te aŋa riva-riva.
Te kope mo pūꞌoko haka tere ꞌina ko ai ōꞌona hape. E ai he kope kai oho ki te rua viꞌe ꞌi tōꞌona hāipo-ipo, ꞌite i te hāito i tāꞌana meꞌe kī ꞌe i tāꞌana meꞌe aŋa, ꞌite mo ture hai meꞌe tano, ꞌe e moꞌa rō ꞌana e te taŋata. E ai he kope toꞌo i te nuꞌu kē ki tōꞌona hare mo hāpaꞌo, ꞌe e ꞌite riva-riva rō ꞌana mo hāpī i te nuꞌu.
ꞌIna ko ai he kope taꞌero ꞌava ꞌe rava moto. E ai he taŋata māhatu riva ꞌe haumārū, taꞌe nou-nou moni,
ꞌite mo haka tere riva-riva i tōꞌona hare, ki haꞌatura ai ꞌe ki moꞌa ai e tāꞌana ŋā poki, ꞌe rā ŋā poki ꞌina ko ai e tahi hape.
Mo taꞌe ꞌite, paꞌi, i te haka tere riva-riva i tōꞌona hare, ¿pē hē ia ana ꞌite mo haka tere i te nūnaꞌa taŋata haka moe i te manaꞌu ꞌi ruŋa i a Ietū?
ꞌO ira, te taŋata mo pūꞌoko haka tere ꞌina ko ai e haka moe iho ꞌana i te manaꞌu ꞌi ruŋa i a Ietū, ꞌo haka paka rō ꞌe he topa ꞌi ruŋa i a ia te ūtuꞌa vaꞌai era ki a Rukifero.
E ai takoꞌa he taŋata e moꞌa rō ꞌana e te nuꞌu taꞌe haka moe i te manaꞌu ꞌi ruŋa i a Ietū. Pē ira e ko vānaŋa taꞌe tano o ruŋa i rā kope ꞌe e ko ravaꞌa e Rukifero.
Te ŋāŋata toꞌo mo taina hāꞌūꞌū o te nūnaꞌa taŋata haka moe i te manaꞌu ꞌi ruŋa i a Ietū e ai takoꞌa he ŋāŋata e moꞌa rō ꞌā e te nuꞌu, ŋāŋata haka tano i te rāua meꞌe kī, taꞌe he taꞌero, ꞌe taꞌe nou-nou moni.
Te nuꞌu nei e haka hio-hio i te rāua manaꞌu ki te roŋo parautiꞌa o te ꞌAtua haka ꞌite mai era e ia, ꞌe e ai e maꞌitaki rō ꞌā te rāua māhatu.
Te meꞌe raꞌe, e uꞌi ana ai te rāua hape, ꞌe mo ai ꞌina, he toꞌo mo taina hāꞌūꞌū o te nūnaꞌa taŋata haka moe i te manaꞌu ꞌi ruŋa i a Ietū.
ꞌE te rāua ŋā viꞌe, e ai e moꞌa takoꞌa rō ꞌana e te taŋata, he ŋā viꞌe taꞌe haꞌaꞌino, hāito i te rāua meꞌe kī ꞌe i te rāua meꞌe aŋa, ꞌe he ŋā viꞌe haka tano i te rāua meꞌe kī.
Te kope mo taina hāꞌūꞌū e ai takoꞌa he kope kai oho ki te rua viꞌe ꞌi tōꞌona hāipo-ipo, haka tere riva-riva i tōꞌona hare ꞌe i tāꞌana ŋā poki.
ꞌE mo aŋa riva-riva o te taina hāꞌūꞌū i tāꞌana aŋa, he ꞌata moꞌa e te taŋata, ꞌe he ꞌata pūai mo haka ꞌite mo oho o ruŋa i te haka moe iŋa i te manaꞌu ꞌi ruŋa i a Ietū Kiritō.
E Timoteo, ko haŋa ꞌana a au ꞌina ko roa hia mo oho atu mo uꞌi i a koe. ꞌO ŋeꞌi tāꞌue, e pāpaꞌi atu ena au i te meꞌe nei, mo ꞌite ōꞌou pē hē te noho iŋa tano o te huaꞌai o te ꞌAtua ora, he nūnaꞌa taŋata haꞌataꞌa e ia māꞌana. O te nuꞌu nei te maꞌu ꞌe te hāpaꞌo i te parautiꞌa.
—
He meꞌe nui-nui mau ꞌana te parautiꞌa haka ꞌite mai era e te ꞌAtua pē nei ē:  Te Kiritō i tuꞌu mai ai pa he taŋata,  i haka ꞌite rō mai e te ⸤Vārua Maitai⸥ he Poki o te ꞌAtua,  ꞌe he merahi te mataꞌite.  Te roŋo riva-riva o ruŋa i a ia i haka ꞌite rō ki te hau taꞌatoꞌa,  i haka moe rō te manaꞌu o te taŋata ꞌi ruŋa i a ia,  ꞌe i toꞌo rō e te ꞌAtua ki muri i a ia.
E tahi mahana he haka hāhine ki a Ietū te nuꞌu ⸤fariseo⸥ ꞌe tētahi ⸤maꞌori o te haka tere hūrio⸥ tuꞌu mai Hērutarema.
He takeꞌa i te tētahi nuꞌu hāpī ꞌa Ietū e kai ꞌā kai hopu hia i te rima pa he huru o te hopu iŋa o rāua o te ⸤hūrio⸥.
(Te hūrio taꞌatoꞌa, paꞌi, ꞌe te fariseo e ko kai, ki te hora hopeꞌa, mo taꞌe hopu ꞌi raꞌe i te rima pa he rāveꞌa kī e te rāua tupuna pē hē ana aŋa.
ꞌE mo hoki o te hūrio mai te kona hoꞌo, he hopu takoꞌa pē ira i te rāua rima ꞌi raꞌe ki te haka puā ki te meꞌe mo kai. E ai takoꞌa rō ꞌā meꞌe rahi haka ꞌou haka tere iŋa o rāua pa he ⸤haka maꞌitaki⸥ iŋa i te hapaina, i te karo, i te pani ꞌe i te kona moe mo kai).
ꞌO ira te fariseo ananake ko te nuꞌu maꞌori o te haka tere hūrio i ꞌui ai ki a Ietū:  —¿He aha taꞌa nuꞌu hāpī e taꞌe aŋa ena i te meꞌe kī e te tātou tupuna mo aŋa? ¿He aha e kai ena kai haka maꞌitaki hia i te rima?
He pāhono e Ietū:   —He aŋi ꞌana ꞌō tū meꞌe kī era e te ꞌAtua o ruŋa i te nuꞌu riva a te haho ꞌā, pē kōrua, ꞌi te hora haka pāpaꞌi ki te perofeta era ko ꞌItaia pē nei ē:  “Te nuꞌu nei hai ŋutu mau nō e haꞌamuri mai nei,  ꞌe te rāua māhatu ꞌi te kona kē nō atu.
ꞌE te rāua haꞌamuri iŋa mai ꞌina e tahi hauhaꞌa;  e hāpī rō ꞌana, paꞌi, i te meꞌe taŋata pa he roŋo ꞌāꞌaku”.
»A kōrua he haka rehu nō te aŋa i te haka tere iŋa o te ꞌAtua mo haka tere hai meꞌe taŋata.
He kī haka ꞌou e Ietū:  —Ko haꞌariro ꞌana a kōrua i te haka tere iŋa o te taŋata pa he meꞌe raꞌe mo kōrua, ꞌe ko haka tapa ꞌā i te haka tere iŋa o te ꞌAtua.
ꞌĪ a au he haꞌaauraꞌa atu. A ⸤Mōtē⸥ i kī rō: «E moꞌa koe i tuꞌu matuꞌa tane ꞌe i tuꞌu matuꞌa vahine»; ꞌe i kī takoꞌa rō: «Kope kī i te vānaŋa taꞌe tano mo tōꞌona matuꞌa, te ūtuꞌa he mate».
Ka ai atu pē ira, e kī rō ꞌana e kōrua e tano nō te kope e tahi mo kī ki tōꞌona matuꞌa: «Te meꞌe ai ꞌāꞌaku mo hāꞌūꞌū atu ko haꞌataꞌa ꞌā e au mo te ꞌAtua».
Hai kī iŋa era e haꞌatiꞌa ꞌā e kōrua i te nuꞌu era mo taꞌe hāꞌūꞌū ki te rāua matuꞌa ꞌe pē ira ka taꞌe moꞌa era.
Hai haka tere iŋa ena ꞌe hai haka ꞌite ki kope era ki kope era, e taꞌe haka hauhaꞌa ena e kōrua i te roŋo o te ꞌAtua. E rahi rō ꞌā te meꞌe tuꞌu pē nei aŋa e kōrua.
I oho era he raŋi e Ietū ki te nuꞌu mo haka taka-taka ꞌe he kī: «Ka haka roŋo tahi mai kōrua ꞌe e aŋi-aŋi tāꞌaku vānaŋa ka kī atu ena:
ꞌIna e tahi meꞌe mo kai e te taŋata mo haka taꞌe tano i a ia ki te mata o te ꞌAtua. Te meꞌe mo haka taꞌe tano i a ia he meꞌe rake-rake eꞌa mai roto i te māhatu. [
Te nuꞌu haŋa mo aŋi-aŋi ka haka topa te manaꞌu.]»
I haka rē era a Ietū i te taŋata ꞌe i uru era ki roto i te hare, he ꞌui e tāꞌana nuꞌu hāpī i te auraꞌa o rā vānaŋa.
He kī e Ietū: «¿Kai aŋi-aŋi takoꞌa ꞌō e kōrua? ¿Kai ꞌite ꞌana ꞌō ꞌina he meꞌe mo kai e te taŋata mo haka taꞌe tano i a ia ki te ꞌAtua?
ꞌIna, paꞌi, he kai he oꞌo ki roto ki te māhatu; ki roto ki te kōpū e oꞌo ena ꞌe mai roto e eꞌa ena».  Hai vānaŋa nei i haka ꞌite ai e Ietū: taꞌatoꞌa nō huru o te kai e tano nō mo kai e te taŋata.
He kī takoꞌa:  «He meꞌe rake-rake eꞌa mai roto i te māhatu te meꞌe haka taꞌe tano i te taŋata ki te mata o te ꞌAtua.
Mai roto, paꞌi, e eꞌa ena te ŋā meꞌe nei: he manaꞌu rake-rake, he piri tane taꞌatoꞌa taꞌe haꞌatiꞌa e te ꞌAtua,⁠ he toke, he tiŋaꞌi he haka mate i te taŋata,
he taiꞌata, he nou-nou, he aŋa i te meꞌe taꞌe tano, he reo-reo, he pohe ki te viꞌe ki te tane taꞌe ꞌāꞌana, he mākota i te meꞌe o te rua, he haꞌaꞌino, he haka paka i a ia ꞌe he aŋa i te meꞌe maꞌa-maꞌa.
Te meꞌe taꞌe tano taꞌatoꞌa nei mai roto i te taŋata e eꞌa ena ꞌe e haka taꞌe tano ena i te māhatu ki te mata o te ꞌAtua».
Mai ira i oho ai a Ietū ki Tiro. He uru ki roto i te hare e tahi ꞌe ꞌina he haŋa mo ꞌite e te taŋata ꞌi ira a ia. Ka ai atu pē ira, i ꞌite nō.
E tahi viꞌe e ai rō ꞌana tāꞌana poki vahine ko oꞌo ꞌana e te tātane. I ꞌite era ꞌi ira a Ietū, he oho he tū-turi a te vaꞌe.
He ani ki a Ietū mo haka eꞌa i te tātane mai roto i tāꞌana poki. Te viꞌe nei taꞌe he hūrio, a ia o te kona ko Tirofenitia o Tīria.
ꞌO ira a Ietū i pāhono ai hai haꞌaauraꞌa nei:  —Meꞌe taꞌe tano mo hiko i te haraoa mai te ŋā poki mo vaꞌai ki te paiheŋa. E haka rē ꞌi raꞌe ki kai ki mākona te ŋā poki.⁠
He pāhono e rā viꞌe:  —He aŋi ꞌā tāꞌau, e Ietū ē. Ka ai atu pē ira, te paiheŋa e kai takoꞌa rō ꞌā i te pārehe-rehe haraoa o raro o te ꞌamuramaꞌa haka mārere-rere e te ŋā poki.
He kī e Ietū:  —ꞌO te kī mai ōꞌou pē nā, ka oho riva-riva koe. Te tātane ꞌai ko eꞌa ꞌā mai roto i taꞌa poki.
I tuꞌu era rā viꞌe ki tōꞌona hare, he takeꞌa ꞌi ruŋa i te roꞌi i tū poki era; te tātane ko eꞌa ꞌā mai roto i a ia.
He eꞌa ia a Ietū mai Tiro, he oho ki Tīrone, ꞌe mai ira i oho ai ki te kona vai o Karirea, ki te pāꞌiŋa o Rēkāpori.
ꞌI ira i maꞌu ai e te nuꞌu ki a Ietū i te taŋata tariŋa pō ꞌarero poto-poto, ꞌe he kī mo haka puā hai rima.
He toꞌo e Ietū i rā taŋata a te tapa mo haka ꞌava-ꞌava mai muri i te nuꞌu. He ha-haꞌo i tōꞌona maŋa-maŋa rima ki roto i te tariŋa o tū kope era, ꞌe he haka rari hai ꞌā-ꞌanu i tōꞌona maŋa-maŋa rima, ꞌai ka haka puā ki te ꞌarero o rā kope.
He uꞌi a te raŋi koia ko puhi te haŋu ꞌe he kī ki rā taŋata: ¡Efata! (te auraꞌa: «¡Ka mātaki!»).
ꞌI tū hora mau era ꞌā he ha-hata te tariŋa o tū taŋata era, ꞌe he haꞌamata he vānaŋa riva-riva rō ꞌai.
He kī e Ietū ki te nuꞌu mo taꞌe vānaŋa o ruŋa o tū meꞌe era, ꞌe, ka ai atu i rahi rō tōꞌona kī iŋa, ko te ꞌaꞌamu iŋa ꞌā e te nuꞌu.
Ko māere atu ꞌā rā nuꞌu e kī era: «Taꞌatoꞌa meꞌe aŋa e ia meꞌe riva-riva. ¡ꞌĀtā e haka ha-hata nō i te tariŋa o te taŋata tariŋa pō ꞌe e haka vānaŋa nō i te taŋata ꞌina he vānaŋa!».
I oho era he ŋaroꞌa e au i te reꞌo pūai o te nuꞌu riꞌa-riꞌa e kī ꞌā ꞌi te raŋi:  «¡Ki haꞌahana-hana tahi tātou i te ꞌAtua!  I a ia te eꞌa iŋa o tātou mai roto i te ūtuꞌa o te hara  ꞌe te ravaꞌa iŋa i te ora ꞌāpī ꞌina he hopeꞌa raꞌa.  I a ia takoꞌa te nui-nui ꞌe te pūai taꞌatoꞌa.
A ia e ture ena hai tī-tika ꞌe hai parautiꞌa.  Ko haka ūtuꞌa ꞌana i tū taiꞌo ꞌite era e te nuꞌu.  Hai ia, paꞌi, te taŋata taꞌatoꞌa o te ao i aŋa ai i te meꞌe taꞌe tano.  Ko haka ūtuꞌa ꞌana i a ia,  ꞌo te tiŋaꞌi ꞌo te haka mate i te tāvini o te ꞌAtua».
He ŋaroꞌa haka ꞌou e au i te reꞌo o tū nuꞌu era e kī ꞌā:  «¡Ki haꞌahana-hana tahi tātou i te ꞌAtua!  Te ꞌau o te ahi tutu era i tū taiꞌo era  e ko kore ki te hora hopeꞌa».
He tū-turi ia te ŋāŋata ra-rahi era e piti ꞌahuru mā maha ꞌe te ŋā meꞌe ora era e hā ꞌātā ka topa rō te tira ki raro ꞌe he haꞌamuri ki te ꞌAtua ꞌi ruŋa i tōꞌona pepe ꞌariki. He kī:  «¡He aŋi ꞌā to kōrua!  ¡Ki haꞌahana-hana tahi tātou i te ꞌAtua!».
ꞌE mai te kona pepe noho ꞌariki era i ŋaroꞌa mai ai te reꞌo e tahi e kī ꞌā:  «¡Ka haꞌahana-hana kōrua ki te tātou ꞌAtua,  e te nuꞌu taꞌatoꞌa moꞌa ꞌe aŋa ki a ia ē,  ka hōnui ꞌe ka taꞌe hōnui!».
He ŋaroꞌa takoꞌa e au i te reꞌo o te nuꞌu rahi tuꞌu pa he heruru ena o te vai topa mai te kona ruŋa nui ꞌe pa he heruru pūai o te pātiri e kī era:  «¡Ki haꞌahana-hana tahi tātou i te ꞌAtua!  Ko haꞌamata ꞌā, paꞌi, ko haka tere ꞌā te tātou Pūꞌoko Haka Tere,  te tātou ꞌAtua hopeꞌa o te pūai.
Ki koa tahi tātou;  ki haꞌahana-hana tātou i a ia ꞌo tōꞌona pūai nui-nui.  Ko tano ꞌana, paꞌi, te hora mo te hāipo-ipo o te Māmoe.  Ko haka riva-riva ꞌā tāꞌana viꞌe:⁠
ko uru ꞌana hai kahu vaꞌai ki a ia,  kahu aŋa hai rino hopeꞌa o te riva-riva,  kahu maꞌitaki ꞌe pura-pura».  Te haꞌaauraꞌa o te kahu nei: he meꞌe riva-riva aŋa e te nuꞌu haꞌataꞌa e te ꞌAtua māꞌana.
He kī mai ia e te merahi: «Ka pāpaꞌi: “Ko te koa i te nuꞌu kī mo oho ki te kai o te hāipo-ipo o te Māmoe”».  ꞌE he kī haka ꞌou mai: «Te vānaŋa nei he vānaŋa parautiꞌa o te ꞌAtua».
He tū-turi ia a au a te vaꞌe o rā merahi mo haꞌamuri, ꞌe tē rā ia ka kī mai: «ꞌIna koe ko aŋa i te meꞌe ena; ki te ꞌAtua koe ana haꞌamuri. He tāvini nō, paꞌi, a au o te ꞌAtua pē koe ꞌe pē tuꞌu ŋā taina era, nuꞌu taꞌe haka tapa mai te hāpī parautiꞌa haka ꞌite e Ietū».  Te hāpī nei ꞌa Ietū he meꞌe i haka ꞌite e te perofeta hai ⸤Vārua Maitai⸥.
He uꞌi atu a au e ha-hata rō ꞌā te raŋi ꞌe he takeꞌa mai te hoi tea-tea e tahi. Te ꞌīŋoa o te kope o ruŋa: «He Kope Aŋa i Tāꞌana Meꞌe Kī» ꞌe «He Kope Parautiꞌa»; hai tī-tika, paꞌi, e haka tere ena i a ia ꞌi te hora kī i te tano ꞌe i te taꞌe tano o te taŋata ꞌe pē ira ꞌā ꞌi te hora o te tamaꞌi.
Tōꞌona mata pa he ura ena o te ahi; e puꞌa rō ꞌā ꞌi te pūꞌoko meꞌe rahi nō atu hei. ꞌI ruŋa i a ia e pāpaꞌi rō ꞌā te ꞌīŋoa e tahi ko ia mau nō te meꞌe i ꞌite i te haꞌaauraꞌa.
ꞌE tōꞌona ꞌīŋoa takoꞌa: «He Vānaŋa o te ꞌAtua». Te kope nei e uru rō ꞌana i te kahu ko haka ruku ꞌā ꞌi roto i te toto.
ꞌI tuꞌa i a ia e oho atu era te vaꞌehau o te raŋi ꞌi ruŋa i te rāua hoi tea-tea e uru rō ꞌā i te kahu rino tea-tea hopeꞌa o te riva-riva ꞌe maꞌitaki.
Mai roto i te haha o rā kope e eꞌa era te hoe roa-roa kaꞌi-kaꞌi e tahi, ꞌe hai rā hoe ka rē ena ki te taŋata o te henua taꞌatoꞌa. ꞌI tōꞌona haka tere iŋa e haka ūtuꞌa rō i te nuꞌu taꞌatoꞌa taꞌe haꞌatura ki a ia, ꞌe e haka takeꞌa rō i te riri taparahi-taꞌata o te ꞌAtua hopeꞌa o te pūai mo te nuꞌu taꞌe haŋa ki a ia, pa he rei-rei iŋa ena i te vino mo te ꞌava.
ꞌI ruŋa i tōꞌona kahu ꞌe ꞌi ruŋa i tōꞌona hūhā e pāpaꞌi rō ꞌā te ꞌīŋoa nei: «He ꞌAriki o te ꞌariki, he Pūꞌoko Haka Tere o te pūꞌoko haka tere taꞌatoꞌa».
I oho era he takeꞌa e au i te merahi e tahi e māroa rō ꞌā ꞌi ruŋa i te raꞌā e ohu pūai ꞌā ki te taꞌatoꞌa manu rere ꞌi vāeŋa o te raŋi, manu kai kiko o te meꞌe mate pē nei ē:  «¡Ka oho mai kōrua ka haka taka-taka tahi mo kai i te kai nui-nui o te ꞌAtua,
mo kai i te kiko o te ꞌariki, o te kape o te vaꞌehau, o te taŋata haka kē, o te hoi, o te kope eke o ruŋa, o te taꞌatoꞌa nō: o te nuꞌu ꞌekaravo, o te nuꞌu taꞌe he ꞌekaravo, o te nuꞌu hōnui, ꞌe o te nuꞌu taꞌe hōnui!».
He takeꞌa ia e au i tū manuꞌino taparahi-taꞌata eꞌa era mai roto i te vaikava ꞌe i te ꞌariki o te ao koia ko te rāua vaꞌehau e taka-taka tahi rō ꞌana mo tamaꞌi ki tū kope era o ruŋa i te hoi ꞌe ki tōꞌona vaꞌehau.
Te manuꞌino nei ko ꞌa-ꞌaru ꞌā, ꞌe ko ꞌa-ꞌaru takoꞌa ꞌā tū perofeta reo-reo aŋa era ꞌi muꞌa i rā manuꞌino i te mana ꞌe i te tētahi atu meꞌe mo māere o te taŋata. Hai ŋā meꞌe nei i haka rē ai te nuꞌu i a rāua mo tāpaꞌo hai tāpaꞌo o te manuꞌino, ꞌe i haꞌamuri ai i te ꞌītoro aŋa pē ia.  I oho era he toꞌo mai he hoa ora i rā manuꞌino ꞌe i rā perofeta reo-reo era ki roto i te pōꞌauahi, kona ꞌi ira e ura ena te azufre .
ꞌE te nuꞌu moto era ꞌi muri i a rāua i mā-mate ai ꞌi te hoe eꞌa mai roto i te haha o tū kope era o ruŋa i te hoi, ꞌe te manu taꞌatoꞌa kai kiko o te meꞌe mate i kai ai ki te ŋāꞌaha-ꞌaha o te kōpū.
¡E haka roŋo te vānaŋa nei, e te nuꞌu ꞌono ē! ¡E ki-kiu kōrua e taŋi ꞌi te ꞌati ka topa atu ena, he ture hopeꞌa o te ꞌAtua!
Te meꞌe haꞌaputu e kōrua ꞌina e tahi hauhaꞌa toe; te kōrua kahu ko momo-momo ꞌā ꞌi te manu.
Te kōrua meꞌe piru ko para tahi ꞌana, ꞌe he mataꞌite te para o te kōrua nou-nou. ꞌE ꞌi te nou-nou o kōrua ka haka ūtuꞌa atu ena e te ꞌAtua, pa he kai iŋa ena e te para i te ꞌaurī, ꞌe pa he vera iŋa ena o te meꞌe ꞌi te ahi. Ko haꞌaputu ꞌana, paꞌi, kōrua i te taoꞌa ꞌi te ŋā mahana nei, he mahana hopeꞌa.
Te nuꞌu kato i te kōrua kai ꞌe te moni taꞌe ꞌauhau ki a rāua ꞌī e tuhi ꞌana i te kōrua hape, ꞌe te ꞌAtua, i a ia te pūai taꞌatoꞌa, ko ŋaroꞌa ꞌana i te rāua ture.
E noho ena kōrua ꞌi te ao nei ꞌi roto i te hauhaꞌa ꞌe ꞌi roto i te reka. E haka porio ꞌā pa he puaꞌa, ¡ꞌe nā e tuꞌu rō te mahana he tiŋaꞌi!
Te nuꞌu ꞌina he hape ko haka ūtuꞌa ꞌā ꞌe ko tiŋaꞌi ꞌana e kōrua, ꞌe kai taꞌe haka rē atu i a rāua mo tiŋaꞌi.
E te taina, e ꞌite kōrua mo tiaki hai haumārū ꞌātā ki te tuꞌu iŋa mai o te tātou Pūꞌoko Haka Tere ko Ietū Kiritō. Te taŋata ꞌoka kai e ꞌite rō ꞌana mo tiaki ki te ꞌāvaꞌe ꞌua mo taiko o tāꞌana haꞌaꞌapu, ꞌe ꞌai ka kato iho.
Pē ira takoꞌa ꞌana kōrua, e ꞌite mo tiaki ki tōꞌona tuꞌu iŋa mai e haka hio-hio rō ꞌana i te manaꞌu ꞌi ruŋa i a ia. E ko roa, paꞌi, ka tuꞌu haka ꞌou rō mai ena te tātou Pūꞌoko Haka Tere.
E te taina, ꞌi roto i a kōrua e ꞌite mo haꞌaoromaꞌi, ꞌe ꞌina ko haꞌaꞌino ꞌo haka ūtuꞌa atu i a kōrua. Nā, paꞌi, ꞌi te ꞌōpani, te kope i a ia te parau mo ture ꞌe mo haka ūtuꞌa i te taŋata.
Ka manaꞌu rā kōrua ki te ŋā perofeta era o muꞌa ꞌā: i haꞌaoromaꞌi i oho nō e tōtōā era e te taŋata ꞌo te vānaŋa hai ꞌīŋoa o te ꞌAtua. E haꞌaoromaꞌi kōrua, e te taina ē, pē ira.
Ko ꞌite ꞌana a tātou: te nuꞌu haꞌaoromaꞌi i te ꞌati e hio-hio rō ꞌā te manaꞌu ꞌi ruŋa i te ꞌAtua e haꞌamaitai rō ꞌā e ia. Ko ꞌite ꞌana, paꞌi, e kōrua pē hē a Hope, ꞌi muꞌa ꞌā, i haꞌaoromaꞌi ai i tōꞌona ꞌati, ꞌe pē hē te ꞌAtua i haꞌamaitai ai i a ia ꞌi te hora hopeꞌa. Te ꞌAtua meꞌe māhatu ꞌaroha.
E te taina ōꞌoku ē, tāꞌaku meꞌe haka ꞌou mo kī atu: ꞌIna kōrua ko hōrea ki te raŋi, ki te henua ꞌe ki te tētahi atu meꞌe. Mo kī o kōrua «ꞌē-ē», e ai ꞌē-ē mau ꞌā; ꞌe mo kī o kōrua «ꞌina», e ai ꞌina mau ꞌā, ꞌo haka ūtuꞌa kōrua e te ꞌAtua.
Mo ꞌati o te kope e tahi o roto i a kōrua, e pure. ꞌE mo koa, e hīmene e haꞌahana-hana ki te ꞌAtua.
Mo māui-ui, e hāꞌaki ki te nuꞌu ko rāua te pūꞌoko haka tere o te kōrua nūnaꞌa taŋata ⸤haka moe i te manaꞌu⸥ ꞌi ruŋa i a Ietū mo pure mōꞌona koia ko paru ꞌiti-ꞌiti hai mōrī hai ꞌīŋoa o Ietū, he Pūꞌoko Haka Tere o tātou.
ꞌE ka pure era e haka moe rō ꞌana i te manaꞌu ꞌi ruŋa i a Ietū, he haka ora e Ietū i tōꞌona māui-ui, ꞌe mo ai ko hara ꞌā, he haka kore i tōꞌona hara.
ꞌO ira, ꞌi roto i a kōrua e kī i te kōrua hara ꞌe e pure te taina nei mo te taina era, ki haka ora atu ai e te ꞌAtua i te kōrua hakari ꞌe i te kōrua vārua. Te pure o te kope aŋa i te meꞌe tī-tika ki te mata o te ꞌAtua e ai rō ꞌana te mana.
Te perofeta era ko ⸤ꞌĒria⸥ he taŋata pē tātou ꞌā. I pure era hai māhatu mo taꞌe hoa o te ꞌua, kai hoa te ꞌua e toru matahiti ꞌe te ꞌafa.
I pure haka ꞌou era mo hoa o te ꞌua, he hoa te ꞌua, ꞌe he tupu haka ꞌou te meꞌe ꞌi ruŋa i te henua.
E te taina, mo oho kē o te kope e tahi o roto i a kōrua mai te ara o te parautiꞌa ꞌe o te rua i haka hoki mai,
e ꞌite pē nei ē: te taŋata haka hoki i tōꞌona taina mai te ara taꞌe tano e mātaki ꞌā i te ara mo eꞌa o tōꞌona taina mai te ūtuꞌa o te pōꞌauahi ꞌe mo haka kore e te ꞌAtua meꞌe rahi hara.
I oti era a Ietū te uŋa ꞌe te kī i te meꞌe mo aŋa e tū hoꞌe ꞌahuru mā piti nuꞌu hāpī era ꞌāꞌana, he oho he hāpī ꞌe he haka ꞌite i te ⸤roŋo riva-riva o te ꞌAtua⸥ ꞌi te kona taꞌatoꞌa o ira.
E puru rō ꞌā a Iovani ꞌi roto i te hare maꞌuꞌaurī i ꞌite ai o ruŋa i te meꞌe aŋa e te ⸤Kiritō⸥. He uŋa ia i tāꞌana nuꞌu hāpī
mo ꞌui ki a Ietū hoki ko ia mau ꞌā te Kiritō, he kope era mo tuꞌu mai, ꞌo e tiaki nō ki te rua.
He kī e Ietū: «Ka oho ka kī ki a Iovani i te meꞌe takeꞌa ꞌe ŋaroꞌa e kōrua.
Ka ꞌaꞌamu:  “Ko māꞌeha ꞌā te mata o te nuꞌu matapō;  ko haꞌere ꞌana te nuꞌu vaꞌe koke.  Ko ora ꞌā te nuꞌu māui-ui ꞌi te rēpera;  ko ŋaroꞌa ꞌana te vānaŋa e te tariŋa pō.  Ko ora ꞌā te nuꞌu mai te mate,  ꞌe ko haka ꞌite ꞌā i te roŋo riva-riva o te ꞌAtua ki te nuꞌu veve”.
»¡ꞌE, ko te koa i te taŋata taꞌe haka tapa i tōꞌona haka moe iŋa i te manaꞌu mai ruŋa i a au!».
I hoki era tū nuꞌu uŋa era e Iovani, he haꞌamata a Ietū he vānaŋa ki te nuꞌu o ruŋa i a Iovani Papatito, he kī:  «Hora oho uꞌi era o kōrua i te kope tātara ꞌi te kona ꞌone taꞌe noho e te taŋata, ¿pē hē te huru o rā kope i manaꞌu ai e kōrua? ¿He taŋata taꞌe tī-tika o te manaꞌu, haka rē i a ia mo haka tere e te rua pa he ꞌohe e ue-ue ena e te tokerau?
ꞌE mo taꞌe ai pē ira, ¿pē hē? ¿He taŋata uru i te kahu hopeꞌa o te riva-riva? Ko ꞌite ꞌana, paꞌi, e kōrua: te nuꞌu uru i te kahu hopeꞌa o te riva-riva ꞌi te hare o te ꞌariki.
I hopeꞌa ai, ¿he aha tū taŋata oho uꞌi era e kōrua? ¿He perofeta? He aŋi ꞌā, he perofeta; ꞌe, takoꞌa, ꞌata hau atu ki te perofeta.
Ko ia te maꞌuroŋo kī era e te ꞌAtua ki tāꞌana Poki ꞌi ruŋa i te ⸤Pāpaꞌi Moꞌa⸥ pē nei ē:  “He uŋa a au i te taŋata maꞌuroŋo ꞌi raꞌe ki a koe  mo haka riva-riva i te ara mōꞌou”».
He kī haka ꞌou e Ietū:  «ꞌIna e tahi taŋata o roto i te taŋata taꞌatoꞌa ꞌata hōnui ki a Iovani; ꞌe, ka ai atu pē ira, te taŋata haka rē i a ia mo haka tere e te ꞌAtua i hau rō atu ki a Iovani, ka ai atu he taŋata hauhaꞌa-ꞌore ki te mata o te taŋata.
»Mai te hora haꞌamata o Iovani i te tātara ꞌe i te ⸤papatito⸥ ki ꞌaŋarīnā, pe te ꞌata rahi nō te nuꞌu oꞌo ki roto i te ⸤haka tere iŋa ꞌāpī o te ꞌAtua⸥, ka ai atu e ai rō ꞌana te nuꞌu taparahi-taꞌata aŋa mo haka kore i rā haka tere iŋa.
Te meꞌe pāpaꞌi e ⸤Mōtē⸥ ꞌe e te perofeta taꞌatoꞌa ꞌi ruŋa i te Pāpaꞌi Moꞌa e haka ꞌite mai ꞌā, ꞌātā ki te tuꞌu iŋa mai o Iovani, o ruŋa i te kope mo oho mai, he ⸤Kiritō⸥.
ꞌE te parautiꞌa, a Iovani ko te perofeta era ko ⸤ꞌĒria⸥ mo tuꞌu mai ꞌi raꞌe ki te Kiritō.
Te nuꞌu haŋa mo aŋi-aŋi ka haka topa te manaꞌu.
»ꞌĪ a au he haꞌaauraꞌa atu i te huru o te tētahi taŋata o te hora nei. A rāua pa he ŋā poki ko-kori ꞌi te kona e tahi. He ohu e te tētahi o rā ŋā poki ki te tētahi atu o rāua pē nei ē:
“Ko haka taŋi atu ꞌana a mātou i te peho reka,  ꞌina a kōrua he ꞌori.  Ko hīmene atu ꞌana a mātou i te hīmene haka ꞌaroha,  ꞌina takoꞌa a kōrua kai ta-taŋi”.
»Te auraꞌa: ko tuꞌu mai ꞌana a Iovani Papatito e tapu rō ꞌana i te kai ꞌe ꞌina he unu i te ꞌava; i kī ai e kōrua ko oꞌo ꞌana e te tātane.
He tuꞌu mai ia te ⸤Poki o te taŋata⸥, e kai rō ꞌana ꞌe e unu rō ꞌā; he kī e kōrua i te rava kai ꞌe i te rava unu, ꞌe he repahoa o te nuꞌu hara ꞌe o te ⸤nuꞌu haka ꞌauhau i te taŋata hai moni mo te rōmano⸥. Ka ai atu pē ira, te haka tere iŋa hai manaꞌu o te ꞌAtua e takeꞌa ena he meꞌe tano hai nuꞌu haka tere i a rāua pa he meꞌe haŋa ꞌāꞌana».
He haꞌamata a Ietū he ture ki te nuꞌu o te kona aŋa e ia i te rahi raꞌa o te mana ꞌo te taꞌe huri o te manaꞌu ki ruŋa i te ꞌAtua. Pē nei i kī ai ki rā ŋā kona:
«¡Ko te ꞌaroha i a kōrua, e Koratini ꞌe e Vetetaira ē! ꞌĀhani ꞌi Tiro ꞌe ꞌi Tīrone i aŋa ai i te mana aŋa atu ki a kōrua, ko ⸤huri nō era ꞌana te nuꞌu o ira i te rāua manaꞌu ki te ꞌAtua⸥ ꞌe ko haka takeꞌa nō mai era ꞌā hai uru i te kahu aŋa hai pūtē tore ꞌe hai pī-pī i te ꞌeo-ꞌeo a ruŋa i te rāua pūꞌoko.
ꞌĪ ia a au he kī atu: ꞌi te mahana o te ture hopeꞌa o te ꞌAtua, te ūtuꞌa mo kōrua ꞌata hau rō atu ki te ūtuꞌa mo te nuꞌu o Tiro ꞌe o Tīrone.
»ꞌE a koe, e Kaperenāū ē, ¿e manaꞌu ena koe pē nei ē: e maꞌu rō i a koe ki te raŋi? ¡Ki raro nui era o te pōꞌauahi ka ava ena i a koe! ꞌĀhani ki te nuꞌu o ⸤Tōroma⸥ i aŋa ai i te mana aŋa atu ki a koe, ko te ai iŋa ꞌā te kona era ꞌātā ki te hora nei.
ꞌĪ ia a au he kī atu: ꞌi te mahana o te ture hopeꞌa, te ūtuꞌa mōꞌou ꞌata hau rō atu ki te ūtuꞌa topa ki te nuꞌu o Tōroma».
ꞌI rā hora i pure i kī ai e Ietū:  «He haꞌahana-hana atu a au ki a koe, e Koro, e te ꞌAtua o te raŋi ꞌe o te henua ē, ꞌo te taꞌe haka takeꞌa ōꞌou i taꞌa meꞌe naꞌa ki te nuꞌu manaꞌu ko rāua mau nō te nuꞌu ꞌite ꞌe mārama-rama, ꞌe ki te nuꞌu pa he ŋā poki a koe i haka takeꞌa ai.
ꞌĒ-ē, pē ira mau ꞌā a koe i haŋa ai, e Koro ē».
He kī ia e Ietū ki te nuꞌu:  «Ko vaꞌai tahi mai ꞌana te meꞌe taꞌatoꞌa e tōꞌoku Matuꞌa. ꞌIna e tahi taŋata i ꞌite ko ai te Poki, he Matuꞌa mau nō; ꞌe ꞌina e tahi taŋata i ꞌite ko ai te Matuꞌa, he Poki ꞌe he nuꞌu haŋa mau nō e te Poki mo haka ꞌite.
»Te nuꞌu taꞌatoꞌa rohi-rohi ꞌo te ꞌamo i te meꞌe paŋahaꞌa e oho mai ki a au; māꞌaku e haka kore i te rohi-rohi.
E aŋa tāꞌaku meꞌe kī atu ꞌe e riro kōrua he nuꞌu hāpī ꞌāꞌaku. A au, paꞌi, he kope riva, taꞌe riri-riri tahaŋa ꞌe taꞌe manaꞌu i hau rō atu ki te rua. Pē ira he ŋaroꞌa e kōrua te ora.
He meꞌe taꞌe paŋahaꞌa te meꞌe haŋa ꞌāꞌaku mo aŋa e kōrua pa he nuꞌu hāpī ꞌāꞌaku».
I oho era a kuā Ietū mo eꞌa mai roto i te Kona Haꞌamuri ꞌAtua, he kī e tahi o tāꞌana nuꞌu hāpī:  —¡E te Maꞌori, ka uꞌi rā koe i te nu-nui ꞌe i te nehe-nehe o te māꞌea o te hare o te kona nei!
He kī e Ietū:  —E uꞌi riva-riva te ŋā hare ena. Pe muꞌa ka oho ena e ko ai haka ꞌou e tahi māꞌea ꞌi ruŋa i te rua māꞌea. E haka marua tahi rō.
He oho ia a kuā Ietū ki te Maꞌuŋa o te ꞌŌrivo, o muꞌa o te Kona Haꞌamuri ꞌAtua. I noho era a Ietū, he haka hāhine a Pētero, a ⸤Tanatiako⸥, a ⸤Iovani⸥ ꞌe a Antarea, ꞌe he ꞌui e rā nuꞌu ki a Ietū mo ꞌite e rāua nō
a hē ka topa tū meꞌe era, ꞌe pē hē ana aŋi-aŋi ko hāhine ꞌā te hora mo topa.
He kī e Ietū:  «E uꞌi kōrua ꞌo haka maꞌa-maꞌa rō atu.
Nuꞌu rahi te nuꞌu ka tuꞌu atu ena he kī atu ko au a rāua. Pē nei ka kī atu ena: “He Kiritō au”. E rahi rō te nuꞌu ka haka maꞌa-maꞌa ena.
»Ka ŋaroꞌa ena e kōrua i te parau ꞌāpī ko tamaꞌi ꞌā a nei ꞌe a rā, ꞌina kōrua ko riꞌa-riꞌa. He topa mau ꞌā te meꞌe ena. ꞌE, ka ai atu pē ira, kai hāhine ꞌā te hopeꞌa o te ao nei.
Te nuꞌu o te henua e tahi e moto rō ki te nuꞌu o te rua henua, ꞌe he tamaꞌi te ꞌariki o te kona e tahi ki te ꞌariki o te rua kona. ꞌE meꞌe rahi nō atu kona ka mākenu-kenu ena te henua, ꞌe he ai te maruaki. He haꞌamata iŋa iho rā o te ꞌati mo topa mai.
»E hāpaꞌo kōrua i a kōrua ꞌā. Nā e vaꞌai rō i a kōrua ki te rima o te nuꞌu ra-rahi o tātou o te ⸤hūrio⸥ ꞌe e tōtōā rō i a kōrua ꞌi roto i te hare pure. E maꞌu rō mo ture e te suerekao ꞌe e te ꞌariki ꞌo te ai o kōrua he nuꞌu hāpī ꞌāꞌaku. ꞌI rā hora ka haka ꞌite ena kōrua ki a rāua o ruŋa i a au.
Te ⸤roŋo riva-riva o te ꞌAtua⸥, paꞌi, e haka ꞌite e oho rō ki te taŋata o te henua taꞌatoꞌa ꞌi raꞌe ki te tuꞌu iŋa mai o te hopeꞌa o te ao.
»Hora era ko vaꞌai ꞌā i a kōrua ki te rima o te nuꞌu ra-rahi, ꞌina ko manaꞌu he aha te meꞌe mo kī. Ka kī nō kōrua i te vānaŋa ka haka ꞌite atu ena e te ꞌAtua ꞌi rā hora; taꞌe ko kōrua, paꞌi, te meꞌe ka vānaŋa era, he ⸤Vārua Maitai⸥.
»ꞌI rā ŋā mahana, e vaꞌai rō e te taina i tōꞌona taina ki te rima o te nuꞌu mo tiŋaꞌi mo mate, ꞌe pē ira ꞌana te matuꞌa i te rāua ŋā poki. ꞌE te ŋā poki e ꞌenemī rō mo te rāua matuꞌa ꞌe e vaꞌai rō ki te nuꞌu mo tiŋaꞌi mo mate.
Te taŋata o te henua taꞌatoꞌa e maꞌu rō i te riri mo kōrua he haka moe o kōrua i te manaꞌu ꞌi ruŋa i a au. ꞌE te kope haka moe oho nō i tōꞌona manaꞌu ꞌātā ki te hopeꞌa he ravaꞌa i te ora ꞌāpī ꞌina he hopeꞌa raꞌa vaꞌai e te ꞌAtua.
»Nā e tuꞌu rō te mahana te kope ko ia te meꞌe ka hano-hano ꞌe ka ꞌenemī ena e te ꞌAtua he oho he noho ꞌi te ⸤Kona ꞌAta Moꞌa⸥ o te Kona Haꞌamuri ꞌAtua, he kona ꞌina a ia ko ai ꞌi ira. (Te kope taiꞌo i te meꞌe nei e aŋi-aŋi riva-riva).  »Ka topa ena te meꞌe nei, te nuꞌu noho o Hūrea e tē-tere a te kona maꞌuŋa;
ꞌe te kope ꞌi haho o tōꞌona hare, ꞌina ko uru ko toꞌo e tahi meꞌe mai roto;
ꞌe te kope ꞌi ꞌuta, ꞌina ko hoki ki te hare ni mo toꞌo i tōꞌona paratoa.
»¡ꞌI rā ŋā mahana ko te ꞌaroha ꞌi te hānautama ꞌe ꞌi te ŋā viꞌe e haka ꞌomo-ꞌomo nō ꞌā i te rāua ŋā poki!
E ani ki te ꞌAtua mo taꞌe topa o te meꞌe nei ꞌi te ꞌāvaꞌe o te toŋa.
Te ꞌati ka topa era ꞌi rā ŋā mahana he taparahi-taꞌata, he meꞌe kai topa ꞌā mai te hora aŋa e te ꞌAtua i te ao ki ꞌaŋarīnā, ꞌe ꞌina e ko ai haka ꞌou te meꞌe tuꞌu pē ira ki te hora hopeꞌa.
Mo taꞌe haka poto e te ꞌAtua i rā ŋā mahana, ꞌina e tahi taŋata mo ora. ꞌE, ko haka poto ꞌā ꞌi te haŋa ki te nuꞌu haꞌataꞌa e ia māꞌana.
»Mo kī atu e te kope e tahi ꞌi rā ŋā mahana: “ꞌĪ te ⸤Kiritō⸥ ꞌī aꞌa” ꞌo “ꞌAi te Kiritō ꞌai rā”, ꞌina kōrua ko haka roŋo.
Nā e tuꞌu rō mai te kiritō ꞌe te perofeta taꞌe parautiꞌa; e aŋa rō i te mana mo haka maꞌa-maꞌa i te manaꞌu o te taŋata, ꞌātā i te manaꞌu o te nuꞌu haꞌataꞌa e te ꞌAtua māꞌana ana ravaꞌa e rāua.
Nā ko haka ꞌite atu ꞌana e au ꞌi raꞌe ki te topa iŋa mai o rā ŋā meꞌe. ꞌO ira, e uꞌi e hāpaꞌo kōrua.
»Ki oti te mahana o rā ŋā ꞌati, he pōhāhā te raꞌā ꞌe e ko māꞌeha haka ꞌou te māhina;
he vī-viri te hetuꞌu ꞌe he rurū tahi te meꞌe o te raŋi.
»ꞌI rā hora ka takeꞌa ena i te Poki o te taŋata ka topa mai ꞌi ruŋa i te raŋi e tahi ꞌi ruŋa i a ia te pūai ꞌe te ꞌana-ꞌana o te ꞌAtua.
He uŋa i te merahi mo haka taka-taka i te nuꞌu haꞌataꞌa māꞌana mai te kona taꞌatoꞌa o te ao, mai te kona hopeꞌa mau era o te henua ꞌātā ki te kona hopeꞌa era o te raŋi».
He kī haka ꞌou ia e Ietū:  «E haka topa te kōrua manaꞌu ꞌi ruŋa i te tumu pika: Ki ai tōꞌona maŋa ꞌāpī, ꞌe ki pipi tōꞌona raupā, he aŋi-aŋi e kōrua ko hāhine ꞌā a hora.
Pē ira ꞌā, ka takeꞌa ena e kōrua ko topa ꞌā te ŋā meꞌe nei, e ꞌite: ko hāhine ꞌā te hoki iŋa mai o te Poki o te taŋata.
ꞌĪ a au he kī atu: te taŋata o te hora nei e ko ŋaro hia ka topa rō mai ena te ŋā meꞌe nei.
E ŋaro rō te raŋi ꞌe te henua. ꞌE, tāꞌaku vānaŋa nei e ko ŋaro; e tano tahi rō.
»Te mahana ꞌe te hora o tōꞌona hoki iŋa mai ꞌina e tahi taŋata i ꞌite, kai ꞌite e te merahi o te raŋi, ꞌe pē ira takoꞌa ꞌā te Poki; he Matuꞌa mau nō te meꞌe i ꞌite.
»ꞌO ira, e veveri e ꞌara te mata; ꞌina, paꞌi, kōrua kai ꞌite a hē te meꞌe nei ka topa.
Te hoki iŋa mai ōꞌona ka ai ena pa he hoki iŋa ki tōꞌona hare o te kope oho ki te rua henua.  »Te kope nei, ꞌi raꞌe ki tōꞌona oho, he haka hāpaꞌo i tōꞌona hare ki te nuꞌu tāvini ꞌe ki rā nuꞌu i kī ai i te rāua meꞌe mo aŋa. Ki te kope ko ia te ꞌauario o te ꞌōpani i kī ai: “E uꞌi koe ꞌo haꞌuru rō”.
»Pē ira takoꞌa ꞌā a kōrua, e uꞌi ꞌo hāꞌuru rō; ꞌina, paꞌi, kōrua kai ꞌite a hē ka tuꞌu mai tū kope era ōꞌona te hare, te auraꞌa, te Poki o te taŋata. E tano nō ꞌi te ahi-ahi pō, ꞌi te ꞌahuru mā piti o te pō, ꞌi te hora ꞌoꞌoa o te moa ꞌo ꞌi te pōꞌā.
E uꞌi ꞌo tuꞌu rō atu he maꞌurima i a kōrua e hāꞌuru ꞌā.
Te meꞌe nei e au e kī atu ena ki a kōrua, ki te taꞌatoꞌa takoꞌa a au e kī nei: ¡E veveri e ꞌara te mata!».
Hora nei ko aŋi-aŋi ꞌana e tātou: te haka tere iŋa ena ꞌa Mōtē he haꞌaauraꞌa nō o ruŋa o te meꞌe mo oho mai ꞌe taꞌe ꞌō ko rā meꞌe mau era, te auraꞌa, he meꞌe riva-riva era mo vaꞌai mai e te ꞌAtua hai Ietū Kiritō. Te haka tere iŋa ena, paꞌi, ꞌa Mōtē, ꞌina e ko haka tano ki te mata o te ꞌAtua i te nuꞌu haka hāhine ki a ia aŋa ka matahiti ka matahiti i tū tūtia ꞌā.
ꞌĀhani e haka tano rō ꞌā e te haka tere iŋa era, ꞌo e haka rehe rō ꞌā i te paŋahaꞌa o te rāua hara, e ko aŋa e ko oho nō ia i te tūtia.
Te meꞌe aŋa e te tūtia era he haka manaꞌu i te nuꞌu, paurō te matahiti, o ruŋa i te rāua hara.
Te toto, paꞌi, o te puaꞌa ꞌe o te vato-vato e ko haka kore i te hara o te taŋata.
ꞌO ira, hora tuꞌu mai era o Ietū ki te ao nei i kī ai ki te ꞌAtua:  «ꞌIna ꞌō koe he koa ki te tūtia o te ꞌanimare  ꞌe ki te tētahi atu meꞌe haka ꞌou mo vaꞌai atu;  he hakari ōꞌoku taꞌa meꞌe i vaꞌai mai mo tūtia atu.
Meꞌe taꞌe koa ꞌāꞌau he ꞌanimare tūtia tutu ka oti rō  ꞌe he meꞌe vaꞌai atu mo haka kore o te hara.
ꞌĪ a au ia ꞌi aꞌa mo aŋa i taꞌa meꞌe haŋa, e te ꞌAtua ē,  pa he meꞌe kī mau era ꞌā o ruŋa i a au ꞌi ruŋa i te puka».
Te auraꞌa o te vānaŋa raꞌe kī nei e Ietū: te ꞌAtua ꞌina he haŋa ꞌe he koa ꞌi te rauhuru meꞌe vaꞌai e te taŋata ki a ia, ꞌi te tūtia o te ꞌanimare ꞌe ꞌi te ꞌanimare tūtia tutu ka oti rō mo haka kore o te hara, ka ai atu te ŋā meꞌe nei he meꞌe mo aŋa hāꞌaki ꞌi ruŋa i te haka tere iŋa era ꞌa Mōtē.
ꞌE te rua vānaŋa era: «ꞌĪ a au ꞌi aꞌa mo aŋa i taꞌa meꞌe haŋa». Hai meꞌe nei e ꞌite ena: he haka kore e te ꞌAtua i te tūtia haŋa tuai era ꞌe he mono hai meꞌe ꞌāpī.
ꞌO te aŋa e Ietū Kiritō i te meꞌe haŋa o te ꞌAtua hora vaꞌai era, e tahi vaꞌai iŋa mau nō mo te hora taꞌatoꞌa, i tōꞌona hakari mau era ꞌā pa he tūtia, i haka kore ai e te ꞌAtua i te tātou hara ꞌe i haꞌataꞌa ai i a tātou māꞌana pa he nuꞌu ꞌina e tahi hara.
ꞌE te aŋa o te ⸤oromatuꞌa⸥ ⸤hūrio⸥ taꞌatoꞌa he tūtia, paurō te mahana, i tū tūtia ꞌā, ka ai atu e ko haka kore, ki te hora hopeꞌa, i te hara o te taŋata e te ŋā tūtia nei.
ꞌE a Ietū Kiritō i vaꞌai ai i a ia pa he tūtia mo haka kore o te hara, e tahi nō tūtia iŋa mo te hora taꞌatoꞌa, ꞌe i oti era he noho ꞌi te pāꞌiŋa mataꞌu o te ꞌAtua.
ꞌAi ira e tiaki ꞌana ꞌātā ki te haka riro e te ꞌAtua i te nuꞌu taꞌe haŋa ki a ia he meꞌe mo raŋo o tōꞌona vaꞌe.
Hai tūtia mau nō era ōꞌona e tahi i haka riro ai i te nuꞌu haꞌataꞌa e te ꞌAtua māꞌana he nuꞌu ꞌina e tahi hara ki te hora hopeꞌa.
ꞌE o te ⸤Vārua Maitai⸥ te haka ꞌite mai he parautiꞌa mau ꞌā te meꞌe nei hai vānaŋa ena e kī ena ꞌi ruŋa i te ⸤Pāpaꞌi Moꞌa⸥:
«Te haka tere iŋa ꞌāpī ka aŋa ena e au ananake ko tōꞌoku taŋata pe muꞌa ka oho ena, ko te meꞌe nei:  He ha-haꞌo e au i tāꞌaku roŋo ꞌi roto i te rāua māhatu,  ꞌe he pāpaꞌi ꞌi roto i te rāua manaꞌu.
ꞌIna a au e ko manaꞌu haka ꞌou ki te rāua hara  ꞌe ki te rāua meꞌe taꞌe tano aŋa».
ꞌE mo ai ko haka kore ꞌā e te ꞌAtua i te hara, ¿mo aha ia ana tūtia haka ꞌou mo haka kore i te hara?
E te taina, hora nei, hai haka moe o tātou i te manaꞌu ꞌi ruŋa i te meꞌe ravaꞌa e Ietū mo tātou hai mate ōꞌona ꞌe hai tehe o tōꞌona toto, e tano nei a tātou mo hāhine ki te ꞌAtua ꞌina he riꞌa-riꞌa, pa he hāhine era o te oromatuꞌa ra-rahi ki te ꞌAtua ꞌi roto i te ⸤Kona ꞌAta Moꞌa⸥.
ꞌE pa he puru iŋa era e te korotina i te Kona ꞌAta Moꞌa, pē ira te hara e puru era i a tātou ꞌo hāhine ki te ꞌAtua. ꞌE hora nei, hai vaꞌai o Ietū i tōꞌona hakari pa he tūtia mo ꞌamo i te ūtuꞌa o te hara mo tātou, i mātaki ai i te ara ꞌāpī mo hāhine o tātou ki te ꞌAtua, ꞌe rā ara ko ia.
ꞌE taꞌe nō ꞌō pē ira, a ia he oromatuꞌa hopeꞌa o te ra-rahi haka tere i te nūnaꞌa taŋata haꞌataꞌa e te ꞌAtua māꞌana.
ꞌO ira, e haka hāhine tātou ki te ꞌAtua hai māhatu, hai haka moe iŋa i te manaꞌu ꞌina he ꞌaka-ꞌaka ꞌi ruŋa i a ia, hai manaꞌu maꞌitaki pa he meꞌe ena: ko pī-pī ꞌā e te toto era o Ietū ꞌe hai hakari maꞌitaki pa he meꞌe ena: ko hopu ꞌā hai vai maꞌitaki.
E haka hio-hio e oho nō tātou i te manaꞌu ꞌi ruŋa i te meꞌe hōrea mai era e te ꞌAtua. A ia, paꞌi, e ko taꞌe aŋa i tāꞌana meꞌe kī.
E uꞌi tātou i te rāveꞌa mo hāꞌūꞌū ki a tātou ꞌā mo ꞌata pūai o te haŋa ꞌi roto i a tātou i te taina ꞌe mo aŋa i te meꞌe riva-riva.
ꞌIna ko taꞌe haka taka-taka tātou mo haꞌamuri ki te ꞌAtua, pa he tētahi nuꞌu. Te meꞌe o tātou mo aŋa he ꞌata haka hio-hio i te manaꞌu o te tātou taina ꞌi te ŋā hora nei; ko ꞌite ꞌana, paꞌi, a tātou ko hāhine mai ꞌā te hoki iŋa mai o te tātou Pūꞌoko Haka Tere ko Ietū Kiritō.
Mo hara mo oho nō o tātou ka ai atu ko ꞌite ꞌana a tātou i te hāpī parautiꞌa o ruŋa i a Ietū, ꞌina ia he rua tūtia mo haka kore i te hara era o tātou.
Te meꞌe toe nō mo tātou he ture taparahi-taꞌata o te ꞌAtua, ꞌe he ahi pūai haka ūtuꞌa i te nuꞌu hārui i te ꞌAtua hai tuaꞌivi.
ꞌI muꞌa ꞌā, taŋata nō era mo hape ki te haka tere iŋa ꞌa Mōtē, ꞌina he haka ꞌaroha, he haka ūtuꞌa hai mate ana ai e rua ꞌo e toru kope mataꞌite ko hape mau ꞌā a ia.
Mo ai pē ira e haka ūtuꞌa era i te nuꞌu taꞌe haꞌatura ki te haka tere iŋa ꞌa Mōtē, ka manaꞌu atu kōrua i te ūtuꞌa mo te nuꞌu taꞌe haŋa ꞌe hārui i te Poki o te ꞌAtua hai tuaꞌivi, ꞌe taꞌe haka hauhaꞌa i tōꞌona toto, toto tāpaꞌo i te ⸤haka tere iŋa ꞌāpī o te ꞌAtua ananake ko te taŋata⸥, haka maꞌitaki i a rāua mai te hara ꞌe haꞌataꞌa i a rāua mo te ꞌAtua. Te nuꞌu aŋa i te meꞌe pē ira, e parauꞌino ꞌā ki te Vārua Maitai, kope haka takeꞌa i te riva rahi o te ꞌAtua.
Ko ꞌite ꞌana a tātou ko kī ꞌana e te ꞌAtua pē nei ē: «I a au te parau mo haka ūtuꞌa i te rāua hape ꞌe mo vaꞌai i te meꞌe tano ki te rāua meꞌe aŋa». ꞌE i kī takoꞌa rō: «Māꞌaku e uꞌi i te meꞌe tano ꞌe i te meꞌe taꞌe tano o tōꞌoku taŋata».
¡He taparahi-taꞌata e tahi te meꞌe ena ꞌi te rima o te ꞌAtua koe mo haka ūtuꞌa atu!
ꞌO ira, e manaꞌu kōrua ki te hora raꞌe māhani era ki a Ietū Kiritō. I ꞌamo i oho nō kōrua hai pūai i te ꞌati nui-nui e topa atu era.
Tētahi o kōrua i vā-vā rō ꞌe i tōtōā rō ꞌi muꞌa o te taŋata, ꞌe tētahi atu i mamae takoꞌa rō ꞌi te ꞌati topa ki rā nuꞌu.
I haka ꞌaroha rō kōrua mo te nuꞌu puru ꞌi roto i te hare maꞌuꞌaurī, ꞌe ꞌātā hai koa e haka rē era e kōrua mo toꞌo e te nuꞌu i te kōrua hauhaꞌa, he ꞌite o kōrua: ꞌi te raŋi e ai rō ꞌā te meꞌe ꞌata hau rō atu e ko pau ki te hora hopeꞌa.
ꞌAti nō era mo topa atu e haka noho e oho nō te kōrua manaꞌu ꞌi ruŋa i te ꞌAtua; pē ira i a kōrua te meꞌe hopeꞌa o te nui-nui pe muꞌa ka oho ena.
E ꞌite i te haꞌaoromaꞌi i te ꞌati hai pūai mo aŋa i te meꞌe haŋa o te ꞌAtua; pē ira takoꞌa i a kōrua pe muꞌa ka oho ena te meꞌe hōrea mai era e ia.
E kī rō ꞌana, paꞌi, ꞌi ruŋa i te Pāpaꞌi Moꞌa:  «Nā he tuꞌu mai te kope era mo oho mai;  e ko roa hia.
Te nuꞌu tano ki tōꞌoku mata ꞌi te ⸤haka moe i te manaꞌu⸥ ꞌi ruŋa i a au,  he ravaꞌa i te ora ꞌāpī ꞌina he hopeꞌa raꞌa.  ꞌE mo haka tapa te manaꞌu mai ruŋa i a au,  e ko koa a au».
Taꞌe a tātou o roto i te nuꞌu haka tapa i te manaꞌu mai ruŋa i te ꞌAtua, nuꞌu te rāua hopeꞌa raꞌa he ūtuꞌa. A tātou o roto i te nuꞌu eꞌa mai roto i te ūtuꞌa o te hara ꞌe ravaꞌa i te ora ꞌāpī ꞌina he hopeꞌa raꞌa vaꞌai e te ꞌAtua ꞌo te haka moe i te tātou manaꞌu ꞌi ruŋa i a ia.
He uŋa ia e Pirato mo maꞌu i a Ietū mo tiŋaꞌi hai ꞌuaka.
I oti era he ꞌato e te vaꞌehau e tahi hei hai maŋa tiare pū-pū, he huki ki te pūꞌoko, ꞌe he haka puꞌa hai kahu mea-mea ꞌuri mo haka tuꞌu pa he ꞌariki.
E tahi e tahi e oho e haka meꞌe-meꞌe era: «¡Pē hē te ꞌAriki o te ⸤hūrio⸥!». ꞌE he haka eke-eke hai rima ki te ꞌāriŋa.
He eꞌa haka ꞌou a Pirato, he vānaŋa ki tū nuꞌu maꞌu era i a Ietū ꞌe he kī: «ꞌĪ a au ko maꞌu haka ꞌou mai ꞌana i a ia mo ꞌite e kōrua: ꞌina e tahi meꞌe taꞌe tano ōꞌona i ravaꞌa e au».
He eꞌa ia a Ietū e huki rō ꞌana i tū hei pū-pū era ꞌe e puꞌa rō ꞌana i tū kahu mea-mea ꞌuri era. He kī e Pirato:  —¡Nā tū taŋata era nā!
I takeꞌa era e te nuꞌu ⸤oromatuꞌa ra-rahi⸥ ꞌe e te ꞌauario o te Kona Haꞌamuri ꞌAtua, he haꞌamata he ohu:  —¡Ka veo ꞌi ruŋa i te tātaurō! ¡Ka veo ꞌi ruŋa i te tātaurō!  He kī e Pirato:  —Ka maꞌu ka veo e kōrua mau ꞌā; kai ravaꞌa, paꞌi, e au e tahi meꞌe taꞌe tano ōꞌona.
He pāhono e te nuꞌu hūrio ra-rahi:  —E ai rō ꞌana te haka tere iŋa e tahi o mātou, ꞌe, ki rā haka tere, te kī o te kope e tahi he Poki a ia o te ꞌAtua he hape taparahi-taꞌata. Te ūtuꞌa mo te hape nei he tiŋaꞌi he haka mate.
I ŋaroꞌa era i te meꞌe nei e Pirato, he ꞌata riꞌa-riꞌa rō atu ꞌai.
He uru haka ꞌou ki roto i te hare he ꞌui ki a Ietū:  —¿O hē mau koe?  Kai pāhono e Ietū.
He ꞌui haka ꞌou e Pirato:  —¿E ko pāhono mai koe? ¿Kai ꞌite ꞌō koe i a au te parau mo veo i a koe ꞌi ruŋa i te tātaurō ꞌo mo haka eꞌa i a koe?
He pāhono e Ietū:  —E ko ai i a koe te parau o ruŋa ōꞌoku ꞌāhani i taꞌe haꞌatiꞌa atu e te ꞌAtua. ꞌO ira te kope vaꞌai atu era i a au ki a koe ꞌata hau ꞌi te hara ki a koe.
Mai rā hora i uꞌi ai a Pirato i te rāveꞌa mo haka eꞌa i a Ietū. Ka ai atu pē ira, he ohu e te hūrio:  —¡Mo haka eꞌa ōꞌou i a ia, taꞌe a koe he repahoa o te ꞌariki rōmano! ¡Te kope haka ꞌariki i a ia ꞌā he kope taꞌe moꞌa i te tōroꞌa o te ꞌariki rōmano!
I ŋaroꞌa era e Pirato, he haka maꞌu i a Ietū ki haho, ꞌe he oho he noho ꞌi ruŋa i te pepe ꞌi te kona ꞌi ira e ture era te ꞌīŋoa ko Te Kona Papa hai Māꞌea, ꞌi te ꞌarero ⸤ꞌevereo⸥ ko Kavatā.
Ko hāhine ꞌā ia ki te hora kai. Te mahana nei he mahana haka riva-riva o te hūrio i te meꞌe mo te ⸤Pakate⸥. He kī e Pirato ki te hūrio:  —¡Nā te kōrua ꞌariki nā!
He ohu atu e tū nuꞌu era:  —¡Ka haka kore! ¡Ka veo ꞌi ruŋa i te tātaurō!  He ꞌui e Pirato:  —¿E haŋa ꞌā a kōrua mo veo ōꞌoku i te kōrua ꞌariki ꞌi ruŋa i te tātaurō?  He pāhono e te nuꞌu oromatuꞌa ra-rahi:  —¡E tahi mau nō mātou ꞌariki: he ꞌariki ena o te rōmano!
He toꞌo mai ia e Pirato he haka maꞌu ki te vaꞌehau i a Ietū mo veo ꞌi ruŋa i te tātaurō.
He haka eꞌa ia i a Ietū mai tū kona era e ꞌamo rō ꞌana i tōꞌona tātaurō mo oho ki te kona e kī era ko Korokota, te auraꞌa ꞌi te ꞌevereo: «Kona o te Pakahera Taŋata Mate».
ꞌI ira i veo ai i a Ietū ꞌi ruŋa i te tātaurō, ꞌe he veo takoꞌa ꞌi ruŋa i te rāua tātaurō i te kope haka ꞌou e rua, e tahi i te pāꞌiŋa mataꞌu ꞌe e tahi ꞌi te pāꞌiŋa maui o Ietū.
ꞌI ruŋa i te miro pararaha i pāpaꞌi ai e Pirato: «Ko Ietū era o Nātāreta, he ꞌAriki o te hūrio» ꞌe he uŋa he haka huki ꞌi ruŋa i te tātaurō.
Meꞌe rahi nō atu hūrio i taiꞌo i tū meꞌe era ꞌo te ai i pāpaꞌi ai hai ꞌarero ꞌevereo, rātini ꞌe ⸤kirieko⸥, ꞌe ꞌo te ai takoꞌa e hāhine rō ꞌana ki Hērutarema.
ꞌO ira te oromatuꞌa ra-rahi o te hūrio i oho i kī ai ki a Pirato:  —Kai tano a koe i pāpaꞌi ai: «He ꞌAriki o te hūrio». Te meꞌe tano mo pāpaꞌi: «E kī era e ia: A au he ꞌAriki o te hūrio».
He pāhono e Pirato:  —Te meꞌe pāpaꞌi era e au he noho pē rā mau ꞌā.
I oti era i te veo i a Ietū ꞌi ruŋa i te tātaurō, he toꞌo e te vaꞌehau i te kahu he vahi-vahi mo te hoko hā; hoko hā, paꞌi, a rāua. He toꞌo takoꞌa i te kahu roa-roa uru o roto, ꞌe, ꞌi te ai e tahi mau nō,
he kī e tū ŋā vaꞌehau era ki a rāua ꞌā: «ꞌIna tātou ko ihi-ihi. Mai ki pere ki uꞌi ki a ai ana topa».   Pē ira i tano ai te meꞌe hāꞌaki ꞌi ruŋa i te ⸤Pāpaꞌi Moꞌa⸥ pē nei ē:  «Ko tuhaꞌa ꞌana ki a rāua ꞌā i tōꞌoku kahu,  ꞌe ko pere ꞌana i tōꞌoku kahu roa-roa».  He meꞌe nei te meꞌe i aŋa e te vaꞌehau.
ꞌI muri i te tātaurō o Ietū tōꞌona matuꞌa vahine, te taina vahine o tōꞌona matuꞌa vahine, te viꞌe ꞌa Kereofa ko ⸤Māria⸥, ꞌe a Māria Matarena.
I takeꞌa era e Ietū i tū matuꞌa era ōꞌona, ꞌe ꞌi muri te kope hāpī haŋa rahi ꞌāꞌana, he kī: «E nua, nā taꞌa poki nā; māꞌana koe e hāpaꞌo atu».
ꞌE ki tū kope hāpī era ꞌāꞌana i kī ai: «Nā tuꞌu matuꞌa vahine nā; māꞌau a ia e hāpaꞌo». ꞌE mai rā hora i hāpaꞌo ai e rā kope i te matuꞌa vahine o Ietū.
ꞌE, ꞌi te ꞌite o Ietū ko aŋa tahi ꞌana a ia i tāꞌana meꞌe mo aŋa, ꞌe ꞌi te haŋa mo haka tano i te meꞌe hāꞌaki o ruŋa o te Pāpaꞌi Moꞌa, he kī: «Ko pohe ꞌana a au ki te vai».
ꞌI rā kona e tahi karo ko ꞌī ꞌā e te vino maŋeo. He toꞌo mai he haka ruku hai meꞌe tuꞌu pa he vavai, he here ki ruŋa i te maŋa miro ꞌītopo ꞌe he haka hāhine ki te ŋutu.
He ꞌomo-ꞌomo e Ietū ꞌe he kī: «Ko aŋa tahi ꞌana a au i tāꞌaku meꞌe mo aŋa». He noi ia te ꞌāriŋa a raro ꞌe he mate.
ꞌI te meꞌe era ko hāhine ꞌā te Pakate, ꞌina he haŋa te hūrio mo noho o te taŋata mate ꞌi ruŋa i te tātaurō ꞌi rā mahana; he ⸤mahana haka ora⸥ ꞌata moꞌa, paꞌi, mo rāua. ꞌO ira i no-noꞌi ai ki a Pirato mo uŋa mo hati-hati i te vaꞌe o tū nuꞌu era o ruŋa i te tātaurō ki hōrou ki mate ai, mo toꞌo rō ꞌai o te hakari mai ira.
He oho ia te vaꞌehau, he ha-hati i te vaꞌe o te kope raꞌe, ꞌe o te rua kope tau o muri i a Ietū.
I tuꞌu era ki a Ietū he takeꞌa ko mate ꞌā. ꞌO ira i taꞌe ha-hati ai i tōꞌona vaꞌe.
Ka ai atu pē ira, i ꞌo-ꞌoka nō hai ransa e te vaꞌehau e tahi a te rehe-rehe o Ietū ꞌe, ꞌi tū hora ꞌā, i tehe ai te toto koia ko te vai.
O te kope ꞌāꞌana i takeꞌa i ꞌaꞌamu i te meꞌe nei, ꞌe he parautiꞌa tāꞌana vānaŋa. Ko ꞌite riva-riva ꞌana e kī ꞌā a ia i te parautiꞌa, ki riro ai te meꞌe taꞌatoꞌa nei he parautiꞌa takoꞌa mo kōrua.
Te ŋā meꞌe nei i topa ai mo haka tano o te meꞌe kī ꞌi ruŋa i te Pāpaꞌi Moꞌa pē nei ē: «E ko ha-hati e tahi ivi».
ꞌE ꞌi te rua kona e hāꞌaki rō ꞌā: «E uꞌi rō a ruŋa i te kope era ko ꞌo-ꞌoka ꞌā».
I oti era te meꞌe nei, he oho a ⸤Kōsē⸥ era o Ārimatea he no-noꞌi ki a Pirato mo vaꞌai i te hakari o Ietū. A Kōsē he taŋata hāpī ꞌa Ietū, ꞌe, ka ai atu pē ira, ꞌina he haka ꞌite ki te nuꞌu, he riꞌa-riꞌa ꞌi te nuꞌu hūrio ra-rahi. He haꞌatiꞌa ia e Pirato, ꞌe he oho a Kōsē he toꞌo i te hakari o Ietū.
A Nikoremo, he taŋata oho era ꞌi te pō mo vānaŋa ki a Ietū, he tuꞌu ki te kona era ꞌi ira a Kōsē e maꞌu rō ꞌana e toru ꞌahuru kiro o te meꞌe ꞌeo i aŋa hai mirra ꞌe hai āroe.
Pē ira a Kōsē ararua ko Nikoremo i viri tahi ai i te hakari o Ietū hai kahu i haka ruku ki roto i tū meꞌe ꞌeo era, pa he meꞌe rava māhani aŋa e rāua e te hūrio.
ꞌI tū kona veo era i a Ietū ꞌi ruŋa i te tātaurō te kona tumu e tahi. ꞌI ira te kona haka rē pāpaku, kona i ka-karo ꞌi roto i te māꞌea pa he piha, kona kai haka rē ꞌā i te pāpaku raꞌe.
ꞌI roto i haka rē ai i te hakari o Ietū ꞌo te ai o rā kona e hāhine rō ꞌā ꞌe ꞌo te ai ꞌina he hora toe mo haꞌamata o te mahana haka ora.
ꞌI te hoꞌe ꞌahuru mā pae matahiti o te haka tere o te ꞌariki rōmano ko Tiverio, ko Pontio Pirato te suerekao o Hūrea. ꞌA ⸤ꞌErore⸥ te haka tere a Karirea, ꞌa Feripe, taina ōꞌona, a Iturea ꞌe a Tarakonite, ꞌe ꞌa Ritania te haka tere te kona era ko Avirene.
Te ⸤oromatuꞌa hopeꞌa o te ra-rahi⸥ ko ꞌĀnā ararua ko Kaifā.  ꞌI rā noho iŋa i vānaŋa rō te ꞌAtua ki a Iovani, he poki ꞌa Taharia, ꞌi te kona ꞌone taꞌe noho taŋata.
ꞌE a Iovani i haꞌere rō a te kona taꞌatoꞌa o te rio ko Horotana e kī e oho era ki te taŋata mo huri o te manaꞌu ki te ꞌAtua ꞌe mo haka ⸤papatito⸥, pē ira ana haka kore e te ꞌAtua i te rāua hara.
Te meꞌe taꞌatoꞌa topa nei pa he meꞌe pāpaꞌi era ꞌā e te perofeta era ko ꞌItaia:  «E tahi reꞌo e ohu ꞌā ꞌi te kona ꞌone taꞌe noho taŋata:  “Ka haka riva-riva te ara o te ⸤Kiritō⸥;  ka mātaki e tahi ara tī-tika.
Ka tanu te vaha taꞌatoꞌa o te kona maꞌuŋa,  ꞌe te kona ruŋa nui ka tono ka haka pararaha.  Te ara pōteko-teko ka haka tī-tika,  ꞌe te ara pū-pū ka tanu ka haka riva-riva.
Pē ira ka takeꞌa ena te taŋata taꞌatoꞌa o te ao  i te ora uŋa mai e te ꞌAtua”».
I tuꞌu era te taŋata mo papatito i a rāua, he kī e Iovani:  —¡E te huaꞌai o te kōreha veneno ē! ¿ꞌA ꞌai i kī atu e ora rō kōrua mai roto i te ꞌati he ūtuꞌa nā e oho mai ena?
Ka haka tī-tika te kōrua noho iŋa ki takeꞌa riva-riva ai he parautiꞌa mau ꞌā ko ⸤huri ꞌana te kōrua manaꞌu ki te ꞌAtua⸥. ꞌE, e uꞌi ꞌo kī rō ꞌi roto i a kōrua ꞌā pē nei ē: “¡A mātou he hakaara o ⸤ꞌAparahama⸥; ꞌo ira e tano rō ꞌā a mātou ki te mata o te ꞌAtua!”. ꞌĪ a au he kī atu: te ꞌAtua e tano nō mo haka riro i te ŋā māꞌea nei he hakaara o ꞌAparahama.
ꞌE ꞌī a au he kī takoꞌa atu: ꞌai te ꞌōhio ko rito ꞌā mo paꞌo i te tumu mai tōꞌona aka. Te tumu taꞌatoꞌa taꞌe hua o te meꞌe riva-riva he paꞌo ꞌe he hoa ki roto i te ahi.
He ꞌui e te nuꞌu:  —¿He aha te mātou meꞌe mo aŋa?
He pāhono e Iovani:  —Te taŋata ai e rua ōꞌona kahu, ka vaꞌai e tahi ki te taŋata ꞌina he kahu; ꞌe te taŋata e ai rō ꞌā tāꞌana kai, ka vaꞌai to te taŋata ꞌina ꞌāꞌana kai.
Tētahi o te ⸤nuꞌu haka ꞌauhau i te taŋata hai moni mo te rōmano⸥ he haka hāhine takoꞌa mo papatito i a rāua ꞌe he ꞌui:  —E te Maꞌori, ¿he aha te mātou meꞌe mo aŋa?
He kī e Iovani:  —ꞌIna ko haka ꞌauhau i te taŋata ꞌata hau ki te moni mau era mo ꞌauhau.
He ꞌui takoꞌa e te tētahi vaꞌehau:  —ꞌE, ꞌa mātou, ¿he aha te mātou meꞌe mo aŋa?  He pāhono e Iovani:  —ꞌIna ko toꞌo i te meꞌe o te rua hai haka riꞌa-riꞌa, ꞌe ꞌina ko tuhi reo-reo i te meꞌe kai aŋa e te rua. Ka koa nō kōrua ꞌi te moni ꞌauhau atu.
ꞌI te huru o te vānaŋa ꞌa Iovani, te taŋata e manaꞌu era: te Kiritō tiaki e rāua e te ⸤hūrio⸥ e ko roa he tuꞌu, ꞌe ꞌi roto i te rāua māhatu ꞌai e manaꞌu era koiꞌite ko Iovani te Kiritō.
ꞌO ira i kī ai e Iovani:  —Te parautiꞌa, a au e papatito nei hai vai; ꞌe nā e oho mai ena te kope mo papatito atu hai ⸤Vārua Maitai⸥ ꞌe hai ahi. ꞌAta hau a ia ki a au; ꞌātā e ko tano au mo kume i te hau o tōꞌona kirivaꞌe.
A ia e maꞌu rō ꞌana i tāꞌana meꞌe tuꞌu pa he pātia mo haꞌataꞌa i te kave-kave paka-paka mai roto i te tariko. Te tariko e hāpaꞌo rō ꞌi roto i te hare haꞌaputu tariko, ꞌe te kave-kave e tutu rō ꞌi roto i te ahi taꞌe mate ki te hora hopeꞌa.
Hai meꞌe nei ꞌe hai tētahi atu vānaŋa e haka ꞌite e oho era a Iovani ki te taŋata i te ⸤roŋo riva-riva o te ꞌAtua⸥.
I ture takoꞌa rō ki a ꞌErore, kope haka tere o rā kona, ꞌo te noho ki a ꞌEroria, he viꞌe ⸤hāipo-ipo⸥ o te taina o ꞌErore, ꞌe ꞌo te tētahi atu meꞌe rake-rake aŋa e ia.
ꞌE, a ꞌErore, ki tāꞌana meꞌe rake-rake taꞌatoꞌa aŋa, he ꞌāmui e tahi haka ꞌou: he puru i a Iovani ꞌi roto i te hare maꞌuꞌaurī.
E papatito nō ꞌā a Iovani i te nuꞌu, he papatito takoꞌa i a Ietū. E pure nō ꞌana a Ietū ꞌi rā hora, he ha-hata te raŋi,
he turu te Vārua Maitai ki ruŋa i a ia tuꞌu pa he pāroma, ꞌe he ŋaroꞌa e tahi reꞌo ꞌi te raŋi e kī era: «A koe he Poki ꞌāꞌaku, Poki haŋa rahi; ꞌi ruŋa i a koe tōꞌoku koa».
Ka toru ꞌahuru matahiti o Ietū i haꞌamata ai i tāꞌana aŋa. Ki te kī o te nuꞌu, a Ietū he poki ꞌa Kōsē.  A Kōsē he poki ꞌa ꞌĒrī.
A ꞌĒrī he poki ꞌa Matā.  A Matā he poki ꞌa Rēvī.  A Rēvī he poki ꞌa Merekī.  A Merekī he poki ꞌa Hanaī.  A Hanaī he poki ꞌa Kōsē.
A Kōsē he poki ꞌa Matatia.  A Matatia he poki ꞌa ꞌĀmō.  A ꞌĀmō he poki ꞌa Nāū.  A Nāū he poki ꞌa ꞌĒteri.  A ꞌĒteri he poki ꞌa Nākai.
A Nākai he poki ꞌa Māꞌata.  A Māꞌata he poki ꞌa Matatia.  A Matatia he poki ꞌa Tēmei.  A Tēmei he poki ꞌa Kōteke.  A Kōteke he poki ꞌa Hūrā.
A Hūrā he poki ꞌa Hoanana.  A Hoanana he poki ꞌa Rētā.  A Rētā he poki ꞌa Torovāvere.  A Torovāvere he poki ꞌa Taratīere.  A Taratīere he poki ꞌa Nērī.
A Nērī he poki ꞌa Merekī.  A Merekī he poki ꞌa ꞌĀrī.  A ꞌĀrī he poki ꞌa Kōtama.  A Kōtama he poki ꞌa Eremārama.  A Eremārama he poki ꞌa ꞌEra.
A ꞌEra he poki ꞌa Ietū.  A Ietū he poki ꞌa Erietere.  A Erietere he poki ꞌa Hōrima.  A Hōrima he poki ꞌa Matā.  A Matā he poki ꞌa Rēvī.
A Rēvī he poki ꞌa Timione.  A Timione he poki ꞌa Hura.  A Hura he poki ꞌa Kōsē.  A Kōsē he poki ꞌa Hōnama.  A Hōnama he poki ꞌa Eriatime.
A Eriatime he poki ꞌa Mereꞌā.  A Mereꞌā he poki ꞌa Mēnā.  A Mēnā he poki ꞌa Matatā.  A Matatā he poki ꞌa Nātana.  A Nātana he poki ꞌa ⸤Tāvita⸥.
A Tāvita he poki ꞌa Hētē.  A Hētē he poki ꞌa ꞌŌveti.  A ꞌŌveti he poki ꞌa Vō.  A Vō he poki ꞌa Tera.  A Tera he poki ꞌa Nātone.
A Nātone he poki ꞌa ꞌAminarava.  A ꞌAminarava he poki ꞌa ꞌAramī.  A ꞌAramī he poki ꞌa ꞌĀrani.  A ꞌĀrani he poki ꞌa ꞌEterone.  A ꞌEterone he poki ꞌa Pare.  A Pare he poki ꞌa Hūrā.
A Hūrā he poki ꞌa Hākovo.  A Hākovo he poki ꞌa Itaꞌata.  A Itaꞌata he poki ꞌa ꞌAparahama.  A ꞌAparahama he poki ꞌa Tere.  A Tere he poki ꞌa Nāhoro.
A Nāhoro he poki ꞌa Teruko.  A Teruko he poki ꞌa Rākau.  A Rākau he poki ꞌa Pereke.  A Pereke he poki ꞌa ꞌĒvere.  A ꞌĒvere he poki ꞌa Tera.
A Tera he poki ꞌa Kainā.  A Kainā he poki ꞌa ꞌArapakata.  A ꞌArapakata he poki ꞌa Teme.  A Teme he poki ꞌa Nōē.  A Nōē he poki ꞌa Rāmeke.
A Rāmeke he poki ꞌa Matutarema.  A Matutarema he poki ꞌa ꞌĒnoko.  A ꞌĒnoko he poki ꞌa Hārete.  A Hārete he poki ꞌa Mārārē.  A Mārārē he poki a Kainā.
A Kainā he poki ꞌa ꞌĒnō.  A ꞌĒnō he poki ꞌa Tē.  A Tē he poki ꞌa ⸤ꞌĀtamu⸥,  ꞌe a ꞌĀtamu he taŋata aŋa e te ꞌAtua.
ꞌĪ a au he vānaŋa atu o ruŋa i te ꞌui era o kōrua o te kai tūtia ki te ꞌītoro. Taꞌatoꞌa o tātou e ꞌite rō ꞌā ꞌina e tahi pūai o te ꞌītoro ꞌi ruŋa i a tātou. Ka ai atu pē ira, ka haka topa te manaꞌu: mo haka tere o tātou hai ꞌite, he manaꞌu tātou i hau rō atu tātou ki te rua. ꞌE, mo haka tere hai haŋa, he aŋa tātou i meꞌe riva-riva mo te rua.
Te kope manaꞌu e ꞌite rahi rō ꞌana a ia o ruŋa i te meꞌe e tahi ꞌina kai aŋi-aŋi riva-riva i rā meꞌe pa he meꞌe haŋa e te ꞌAtua mo aŋi-aŋi e ia.
ꞌE te kope kī e te ꞌAtua ꞌāꞌana, he kope haŋa rahi ki a ia.
ꞌE te meꞌe ena he kai i te kai tūtia ki te ꞌītoro, e ꞌite rō ꞌana e tātou: te ꞌītoro taꞌe he ꞌatua parautiꞌa, ꞌe e ꞌite takoꞌa rō ꞌana: e tahi mau nō ꞌAtua.
Ki te kī o te nuꞌu taꞌe ꞌite ko ai te ꞌAtua parautiꞌa mau meꞌe rahi nō atu ꞌatua ꞌe pūꞌoko haka tere ꞌi te raŋi ꞌe ꞌi ruŋa i te henua.
ꞌE, a tātou, te nuꞌu ⸤haka moe i te manaꞌu⸥ ꞌi ruŋa i a Ietū, e ꞌite riva-riva rō ꞌana: e tahi mau nō ꞌAtua, he Matuꞌa, ꞌāꞌana i aŋa i te meꞌe taꞌatoꞌa, ꞌe māꞌana a tātou e ai nei. ꞌE e tahi mau nō tātou Pūꞌoko Haka Tere ko Ietū Kiritō, hai ia te meꞌe taꞌatoꞌa i ai ai, ꞌe ꞌātā a tātou mau nei ꞌā.
Te ꞌati nō, tētahi o tātou kai aŋi-aŋi riva-riva ꞌana ꞌina he pūai o te ꞌītoro o ruŋa i a tātou, ꞌi te meꞌe era ꞌi muꞌa ꞌā e haꞌamuri rō ꞌana e rāua. ꞌE hora nei, mo kai i te kai tūtia ki te ꞌītoro, he manaꞌu ko hara ꞌana a rāua.
ꞌE a tātou ko ꞌite ꞌā: taꞌe hai kai ꞌo hai taꞌe kai i te meꞌe e tahi e tano nei a tātou ki te mata o te ꞌAtua; mo kai, ꞌina he ꞌati; ꞌe mo taꞌe kai, pē ira takoꞌa ꞌana.
ꞌIna ko ai hai ꞌite o kōrua ꞌina e tahi meꞌe taꞌe haꞌatiꞌa e te ꞌAtua mo kai, he viri tuꞌu taina taꞌe aŋi-aŋi riva-riva i te meꞌe o te ꞌAtua ki roto i te hara.
Pē nei te auraꞌa: mo ai o te taina taꞌe aŋi-aŋi riva-riva i te meꞌe o te ꞌAtua he takeꞌa i a koe e kai ꞌana i te kai tūtia ki te ꞌītoro, ¿e ko taꞌe pohe mau hō rā taina mo kai takoꞌa tāꞌana?
Pē ira, hai ꞌite era ōꞌou tuꞌu taina ka taꞌe haka moe haka ꞌou era i tōꞌona manaꞌu ꞌi ruŋa i a Ietū mate takoꞌa era mōꞌona.
Mo aŋa o tātou i te meꞌe taꞌe tano tuꞌu pē nei ki te tātou taina, e hara ꞌā tātou ki a Ietū.
ꞌO ira, mo ai tāꞌue hai kai ōꞌoku i te kiko ana taꞌe haka moe haka ꞌou tōꞌoku taina i tōꞌona manaꞌu ꞌi ruŋa i a Ietū, ꞌina ia a au e ko kai haka ꞌou.
He vaꞌai mai ia i te miro hāito tuꞌu pa he ꞌohe, ꞌe he kī mai e te ꞌAtua:  «Ka oho koe ka hāito i te ⸤Kona Moꞌa ꞌe ꞌAta Moꞌa⸥ o te ⸤Kona Haꞌamuri ꞌAtua⸥ ꞌe i te fata, ꞌe ꞌai ka tataku rō e hia nuꞌu haꞌamuri o ira.
ꞌIna koe ko hāito i te haho; ko haka rē ꞌana, paꞌi, te kona ena ki te nuꞌu taꞌe ꞌite ko ai te ꞌAtua parautiꞌa. Mo rāua e tōtōā i te kona moꞌa ena ko Hērutarema e maha ꞌahuru mā piti ꞌāvaꞌe, te auraꞌa, e hoꞌe taꞌutini piti hānere ono ꞌahuru mahana.
E uŋa rō a au ki ira e rua mataꞌite e uru rō ꞌana i te kahu aŋa hai pūtē tore mo haka ꞌite i tāꞌaku roŋo ꞌi rā ŋā mahana taꞌatoꞌa».  Pē ira i kī mai ai e te ꞌAtua.
Te ŋā mataꞌite nei e haꞌaauraꞌa ena ꞌi ruŋa i te ⸤Pāpaꞌi Moꞌa⸥ pa he tumu ꞌōrivo e rua ꞌe pa he hakariꞌi e rua o muꞌa o te Pūꞌoko Haka Tere o te henua.
Mo oho o te kope e tahi mo tōtōā i rā ŋā mataꞌite, he tutu i rā kope hai ahi eꞌa mai roto i te rāua haha ꞌe he vera tahi rō atu ꞌai. Pē ira ka haka kore ena i te nuꞌu haŋa mo tōtōā i a rāua.
I te ŋā mataꞌite nei te pūai mo puru i te raŋi ꞌo hoa te ꞌua ꞌi te hora taꞌatoꞌa haka ꞌite o rāua i te roŋo o te ꞌAtua, ꞌe te pūai takoꞌa mo haka riro i te vai he toto ꞌe mo tōtōā i te henua hai rauhuru nō atu ꞌati hora nō era o rāua i haŋa.
Ki oti te rāua aŋa, he haka ꞌite i te roŋo o te ꞌAtua, te manuꞌino taparahi-taꞌata eꞌa mai raro i te pū ꞌina he hopeꞌa te raro nui he moto ki a rāua ꞌe he rē. He tiŋaꞌi ia he haka mate i rā ŋā mataꞌite.
He haka rē i te rāua hakari ꞌi te kona taka-taka taŋata o te kona nui-nui ena ko Hērutarema, kona veo era ꞌi ruŋa i te tātaurō i te tātou Pūꞌoko Haka Tere, kona e kī takoꞌa rō ꞌana ko ⸤Tōroma⸥ ꞌo ko Ehipto he ꞌi-ꞌino o te nuꞌu o ira.
ꞌE ꞌina he haka rē mo tanu; e toru mahana ꞌe te ꞌafa ka mātaꞌi-taꞌi ena i te hakari mate o te ŋā mataꞌite nei e te nuꞌu o te rauhuru nō atu kona, hau, ꞌarero ꞌe henua.
He koa te taŋata o te ao ꞌo te mate o rāua. ꞌE, ꞌi te rahi o te koa, he aŋa i te ŋoŋoro ꞌe he vaꞌai e te kope e tahi ki te rua kope i te meꞌe mo haka koa; rā ŋā perofeta, paꞌi, he ꞌati e tahi mo rāua.
Ki tano te toru mahana ꞌe te ꞌafa, he haka ora haka ꞌou e te ꞌAtua i tū ŋā mataꞌite era ꞌe he eꞌa ki ruŋa. ꞌE te nuꞌu taꞌatoꞌa takeꞌa i a rāua he riꞌa-riꞌa rō atu ꞌai.
He kī ia e te reꞌo pūai e tahi mai te raŋi ki rā ŋā mataꞌite: «¡Ka iri mai kōrua!».  He iri ararua a ruŋa i te raŋi tea-tea e tahi, ꞌe he takeꞌa e tū nuꞌu taꞌe haŋa era ki a rāua.
ꞌI rā hora mau ꞌana he mākenu-kenu tahi te henua ꞌe, ꞌi te mākenu-kenu, he mārere-rere te ꞌapa e tahi o te ꞌapa e hoꞌe ꞌahuru o rā kona, ꞌe he mā-mate e hitu taꞌutini taŋata. Te nuꞌu taꞌe mā-mate era he riꞌa-riꞌa rō atu ꞌai, he ⸤huri i te manaꞌu ki te ꞌAtua⸥ ꞌi te raŋi ꞌe he haꞌamata he haꞌahana-hana ki a ia.
Pē ira te rua ꞌati ka topa ena, ꞌe e ko roa hia ka tuꞌu mai ena te toru ꞌati.
He puhi te hitu merahi i tāꞌana koneta. He ŋaroꞌa mai meꞌe rahi nō atu reꞌo pūai ꞌi te raŋi e kī ꞌā:  «ꞌI te hora nei, i te ꞌAtua ꞌe i te ⸤Kiritō⸥ te haka tere iŋa o te ao,  ꞌe he haka tere he oho ꞌātā ki te hopeꞌa raꞌa».
Te ŋā piti ꞌahuru mā maha ŋāŋata ra-rahi era, noho era ꞌi ruŋa i te rāua pepe noho ꞌariki ꞌi muꞌa o te ꞌAtua, he noi te tira ꞌātā ka topa rō ki ruŋa i te ꞌōꞌone he haꞌamuri ki te ꞌAtua
koia ko kī:  «He māuru-uru atu mātou ki a koe,  e te ꞌAtua hopeꞌa o te pūai ē,  ꞌAtua o te hora nei ꞌe o muꞌa ꞌā,  hai pūai nui-nui, paꞌi, ōꞌou  i haꞌamata i haka tere ai koe i te ao.
Te nuꞌu o te ao taꞌe haŋa atu ki a koe ko riri tahi ꞌana mōꞌou.  ꞌE te mahana o tuꞌu riri ꞌī ko tuꞌu mai ꞌā,  he hora ture ōꞌou i te nuꞌu mate,  ꞌe he hora vaꞌai ōꞌou ki te perofeta, tāvini ōꞌou,  ki te nuꞌu haꞌataꞌa māꞌau  ꞌe ki te nuꞌu moꞌa i tuꞌu ꞌīŋoa i te meꞌe mo haka koa o rāua,  ka hōnui ꞌe ka taꞌe hōnui rāua.  ꞌE te nuꞌu tōtōā i te henua he haka kore e koe».
He mātaki mai ia te kona mo haꞌamuri ki te ꞌAtua ꞌi te raŋi. E takeꞌa nō mai ꞌā ꞌi rā kona te ⸤ꞌavahata o te haka tere iŋa o te ꞌAtua ananake ko te taŋata⸥. He ꞌanapa te ꞌuira, he heruru te pātiri, he mākenu-kenu te ao ꞌe he topa te mata-matāika taparahi-taꞌata.
ꞌE hora nei, hora e ai nō ꞌā mo tātou te meꞌe hōrea mai e te ꞌAtua pē nei ē: he oꞌo ki te kona haka riva-riva e ia mo haka ora, e uꞌi ꞌo taꞌe ravaꞌa rō mo oꞌo e tahi o tātou.
Te roŋo riva-riva nei ko haka ꞌite mai ꞌana ki a tātou ꞌe pē ira takoꞌa ꞌana ki te tātou tupuna. I hopeꞌa ai kai ai pa he meꞌe riva-riva mo rāua, he taꞌe ⸤haka moe i te manaꞌu⸥ ꞌi ruŋa i te ꞌAtua ꞌe ꞌi ruŋa i tāꞌana roŋo.
ꞌE a tātou, te nuꞌu haka moe i te manaꞌu ꞌi ruŋa i a ia, e oꞌo rō ki roto i te haka ora o te ꞌAtua. ꞌE mo te nuꞌu taꞌe haka moe i te manaꞌu ꞌi ruŋa i a ia i kī ai e te ꞌAtua:  «ꞌI roto i tōꞌoku riri a au i hōrea ai:  “Ki te hora hopeꞌa ꞌina a rāua e ko oꞌo  ki te kona haka riva-riva era e au mo haka ora o rāua”».  Te haka ora nei o te ꞌAtua ko haka riva-riva era ꞌā mai te aŋa iŋa era ōꞌona i te ao.
ꞌE ꞌi ruŋa i te ⸤Pāpaꞌi Moꞌa⸥ e kī ena o ruŋa i te hitu mahana:  «Te ꞌAtua i haka ora ai mai tāꞌana aŋa ꞌi te hitu mahana».
E kī takoꞌa rō ꞌana pē nei ē:  «ꞌIna e ko oꞌo ki tōꞌoku haka ora nei».
ꞌE e ai nō ꞌana te nuꞌu mo oꞌo ki roto i te haka ora nei; te nuꞌu ꞌite raꞌe era, paꞌi, o ruŋa, ꞌina kai oꞌo he taꞌe haꞌatura ki te ꞌAtua.
ꞌO ira te ꞌAtua i vaꞌai haka ꞌou mai ai i te mahana mo oꞌo ki roto, ꞌe rā mahana ko ꞌaŋarīnā. I haka ꞌite mai ai hai meꞌe kī e ⸤Tāvita⸥ ꞌi ruŋa i te Pāpaꞌi Moꞌa ko rahi atu ꞌā te matahiti mai te noho iŋa o rā nuꞌu ꞌite raꞌe era, he meꞌe haka ꞌite atu era e au pē nei ē:  «Mo ŋaroꞌa e kōrua ꞌi ꞌaŋarīnā i te meꞌe kī atu e te ꞌAtua,  ꞌina ko haka hio-hio te manaꞌu».
ꞌĀhani te haka ora vaꞌai e ⸤Kosuē⸥ ki te itaraera he haka ora hōrea e te ꞌAtua mo tōꞌona taŋata, e ko vānaŋa mai ia e te ꞌAtua o ruŋa i te mahana haka ꞌou e tahi mo oꞌo ki roto i tōꞌona haka ora.
Pē ira a tātou e ꞌite nei e ai nō ꞌana te haka ora haka riva-riva e te ꞌAtua mo tōꞌona taŋata.
Te kope oꞌo ki roto i te haka ora nei, he haka ora mai tāꞌana aŋa, pa he haka ora iŋa era o te ꞌAtua mai tāꞌana aŋa.
ꞌO ira, ki vaꞌai tahi tātou i a tātou mo oꞌo ki roto i tōꞌona haka ora, ꞌo taꞌe oꞌo rō e tahi o tātou, pa he nuꞌu taꞌe haꞌatura era ki te ꞌAtua.
Te vānaŋa o te ꞌAtua vānaŋa ora ꞌe vānaŋa pūai. ꞌAta hau rō atu ꞌi te kaꞌi-kaꞌi ki te hoe kaꞌi-kaꞌi ararua pāꞌiŋa. E oꞌo ena ki roto nui atu era o te māhatu ꞌe o te vārua, ꞌe ꞌātā ki te kona hopeꞌa mau era o te manaꞌu taŋata, ꞌe ꞌāꞌana te haka ꞌite i te manaꞌu ꞌe i te meꞌe haŋa mau o te māhatu.
ꞌIna e tahi meꞌe o te meꞌe aŋa e te ꞌAtua mo taꞌe takeꞌa e ia; tōꞌona mata ꞌi ruŋa i te meꞌe taꞌatoꞌa, ꞌe ki a ia tātou ka kī ena i te tātou meꞌe i aŋa.
A Ietū, Poki o te ꞌAtua, he oromatuꞌa hopeꞌa o te ra-rahi o tātou ꞌi te raŋi. ꞌO ira, e haka moe e oho tātou i te manaꞌu ꞌi ruŋa i a ia.
Te tātou oromatuꞌa hopeꞌa nei o te nui-nui e aŋi-aŋi rō ꞌā i te huru taꞌe pūai nei o tātou o te taŋata. ꞌI muꞌa ꞌana, paꞌi, i haka ꞌatu takoꞌa rō i a ia mo hara e Rukifero, pa he haka ꞌatu iŋa mai nei i a tātou. Te meꞌe nō, ꞌina a ia kai hara ki te hora hopeꞌa.
ꞌO ira, ꞌina tātou ko riꞌa-riꞌa mo haka hāhine hai pure ki te ꞌAtua, ki haka ꞌaroha mai ai i a tātou ꞌe, ꞌi tōꞌona riva rahi, e hāꞌūꞌū rō mai ꞌi te hora o te ꞌati.
ꞌI te hora o ꞌĀporo ꞌi Kōrinto ꞌā, he kona o Ākāia, ꞌai a Pauro e oho era a te kona maꞌuŋa ꞌātā ka tuꞌu rō ki Ēfeto. ꞌI ira i piri ai ki te tētahi nuꞌu ⸤haka moe i te manaꞌu⸥ ꞌi ruŋa i te ꞌAtua.
He ꞌui ki rā nuꞌu:  —I haka moe era a kōrua i te manaꞌu ꞌi ruŋa i te ꞌAtua, ¿i topa rō atu te ⸤Vārua Maitai⸥ ki ruŋa i a kōrua?  He pāhono e rā nuꞌu:  —Kai ŋaroꞌa ꞌā e mātou i te vānaŋa o ruŋa o te Vārua Maitai.
He ꞌui haka ꞌou e Pauro:  —I ⸤papatito⸥ era i a kōrua, ¿ꞌi ruŋa i te aha kōrua i haka noho ai i te manaꞌu?  He pāhono e rā nuꞌu:  —ꞌI ruŋa i te hāpī ꞌa Iovani Papatito.
He kī e Pauro:  —He aŋi ꞌā, a Iovani i papatito rō i te nuꞌu huri i te rāua manaꞌu ki te ꞌAtua haka tapa mai roto i te meꞌe taꞌe tano. ꞌE i kī takoꞌa rō e ia mo haka moe i te manaꞌu ꞌi ruŋa i te kope ꞌi tuꞌa i a ia ka tuꞌu era, te auraꞌa, ko Ietū.
I ŋaroꞌa era i te ŋā meꞌe nei, he haka papatito i a rāua hai ꞌīŋoa o Ietū Kiritō mo haka ꞌite ko haka moe ꞌā a rāua i te manaꞌu ꞌi ruŋa i a Ietū.
I haka puā era e Pauro i te rima, he turu takoꞌa ki ruŋa i rā nuꞌu te Vārua Maitai ꞌe he haꞌamata he vānaŋa hai ꞌarero kē-kē, ꞌe he kī i te meꞌe i haka vānaŋa e te ꞌAtua.
Te nuꞌu nei ko roto i te hoꞌe ꞌahuru mā piti ŋāŋata.
ꞌI roto i te ꞌāvaꞌe e toru te aŋa ꞌa Pauro he oho ki te ⸤hare pure hūrio⸥, he haka ꞌite i te ⸤roŋo riva-riva o te ꞌAtua⸥ ꞌina he riꞌa-riꞌa. He vānaŋa ꞌe he tātake ananake ko te ŋāŋata o ira ꞌi te haŋa mo aŋi-aŋi e rāua o ruŋa i te ⸤haka tere iŋa ꞌāpī o te ꞌAtua⸥.
ꞌI rā kona te tētahi nuꞌu pūꞌoko hio-hio ꞌina he haŋa mo haka moe i te manaꞌu ꞌi ruŋa i a Ietū. Te aŋa nō he vānaŋa rake-rake ꞌi muꞌa o te taŋata o ruŋa i te ⸤Ara ꞌĀpī⸥ hāpī e Ietū. ꞌO ira a Pauro i haka tapa ai mai muri i rā nuꞌu, ꞌe he maꞌu i te nuꞌu haka moe i te manaꞌu ꞌi ruŋa i a Ietū ki te hare hāpī o te taŋata te ꞌīŋoa ko Tirano. ꞌI ira e vānaŋa era o ruŋa i te ꞌAtua paurō te mahana.
Pē ira i aŋa ai e rua matahiti. Hai meꞌe nei te nuꞌu taꞌatoꞌa noho ꞌi te ŋā kona era o ꞌĀtia, ⸤hūrio⸥ ꞌe taꞌe hūrio, i ꞌite ai o ruŋa i te roŋo riva-riva o te ꞌAtua.
Te ꞌAtua e aŋa era i te mana hai Pauro taꞌe ko te mana ena e takeꞌa rahi rō ꞌā.
E ora rō ꞌā, paꞌi, te māui-ui ꞌe e eꞌa rō ꞌā te tātane mai roto i te nuꞌu hai maꞌu nō ki a rāua e te tētahi i te haroꞌi ꞌe i te kahu puā e te hakari o Pauro.
I ai rō te tētahi nuꞌu hūrio te aŋa he oho ki kona era ki kona era he haka eꞌa he oho i te tātane mai roto i te nuꞌu. ꞌI te haŋa mo haka eꞌa i te tātane hai ꞌīŋoa o Ietū he meꞌe: «¡He kī atu a mātou hai Ietū, kope haka ꞌite e Pauro, ka eꞌa kōrua ki haho!».
He meꞌe nei te meꞌe i aŋa e te ŋāŋata e hitu, he ŋā poki o te taŋata hūrio ko ꞌĒkeva, he ⸤oromatuꞌa ra-rahi⸥ e tahi.
I tano era te mahana he pāhono e te tātane e tahi: «Ko ꞌite ꞌana e au ko ai a Ietū ꞌe ko ai a Pauro; ꞌe, ¿ko ai ia a kōrua?».
ꞌI tū hora ꞌā he rere ki ruŋa i tū ŋā poki era tū taŋata uru era e te tātane ꞌe he tiŋaꞌi ki te piꞌi-piꞌi. He eꞌa ia he tē-tere tū ŋā kope era mai te hare ꞌi ira a rāua ko ꞌota-ꞌota riva-riva ꞌā ꞌe ꞌina e tahi kahu uru.
He ꞌite tahi tū meꞌe era e te nuꞌu taꞌatoꞌa o Ēfeto, ka hūrio ꞌe ka taꞌe hūrio, ꞌe he riꞌa-riꞌa tahi rō atu ꞌai. Pē ira i ꞌata ꞌite ai ꞌe i ꞌata moꞌa ai i te ꞌīŋoa o Ietū.
Meꞌe rahi nuꞌu haka moe iho i te manaꞌu ꞌi ruŋa i a Ietū i haka ꞌite, ꞌi muꞌa o te taŋata, i te rāua meꞌe taꞌe tano taꞌatoꞌa aŋa.
ꞌE meꞌe rahi nuꞌu i aŋa i te tahu-tahu i maꞌu i te rāua puka i tutu ꞌi muꞌa o te taŋata taꞌatoꞌa. Te hauhaꞌa o tū puka taꞌatoꞌa era e pae ꞌahuru taꞌutini tara ꞌaurī.
Pē ira i ꞌata ꞌite ꞌe i ꞌata pūai ai te vānaŋa o te ꞌAtua.
I oti era te ŋā meꞌe nei, he manaꞌu a Pauro mo oho ki Mātērōnia ꞌe ki Ākāia, ꞌe mai ira ki Hērutarema. He kī: «Ki tuꞌu a au ki Hērutarema he oho a au ki Roma».
He uŋa ia ki Mātērōnia e rua taŋata hāꞌūꞌū ki a ia ko Timoteo ararua ko Erato, ꞌe ko ia i ꞌata noho ꞌi ꞌĀtia.
ꞌI rā ŋā mahana i ai rō te ture nui-nui ꞌi Ēfeto o ruŋa o te Ara ꞌĀpī hāpī e Ietū,
o te taŋata ko Temeterio, taŋata aŋa i te meꞌe hai parata i haka tumu. Te meꞌe aŋa ꞌāꞌana he hare pure riki-riki pa he hare pure o te ꞌatua vahine o rāua ko Aratemita.⁠ Hai rā aŋa e rahi era te moni ravaꞌa e te nuꞌu aŋa ꞌi te parata.
He haka taka-taka e Temeterio i te nuꞌu aŋa ki a ia ananake ko te tētahi nuꞌu te rāua aŋa pa he aŋa era ꞌā ꞌāꞌana he kī:  «Ko ꞌite ꞌana kōrua a tātou e riva-riva ena hai aŋa nei.
Ko ŋaroꞌa ꞌana ꞌe ko takeꞌa ꞌā e kōrua te taŋata ena ko Pauro nā e kī e oho ꞌana: te meꞌe aŋa e te taŋata mo ꞌatua taꞌe he ꞌatua. I rahi rō te taŋata i haka roŋo ꞌe i manaꞌu pē ira, taꞌe nō ꞌi nei ꞌi Ēfeto, ꞌi te kona taꞌatoꞌa o ꞌĀtia.
Te meꞌe era he ꞌati e tahi. E ko ravaꞌa moni haka ꞌou tātou, ꞌe te hare pure o te tātou ꞌatua nui-nui ko Aratemita, haꞌamuri ꞌi te kona taꞌatoꞌa o ꞌĀtia ꞌe ꞌi te henua taꞌatoꞌa, e ko hauhaꞌa haka ꞌou ꞌe e ko haꞌamuri haka ꞌou ki a ia».
I ŋaroꞌa era i te ŋā meꞌe nei, he riri tahi rō atu ꞌai ananake ꞌe he ohu-ohu: «¡Ko te nui-nui te ꞌatua o tātou o te ēfeto ko Aratemita!».
Kai roa he ꞌite te nuꞌu taꞌatoꞌa o rā kona o ruŋa i tū meꞌe era ꞌe he mira-mira rō atu ꞌai te manaꞌu. He ꞌa-ꞌaru ia i a Kāio ararua ko Aritarako, he ŋāŋata o Mātērōnia oho ꞌi muri i a Pauro, he to-toi he oho ki te kona nui-nui e tahi aŋa mo taka-taka o te taŋata.
A Pauro i haŋa rō mo māroa ꞌe mo vānaŋa ꞌi muꞌa i te taŋata o rā kona, ꞌe kai haꞌatiꞌa e te nuꞌu haka moe i te manaꞌu ꞌi ruŋa i a Ietū.
ꞌI roto i te nuꞌu ra-rahi o ꞌĀtia te nuꞌu repahoa o Pauro; o rāua i haka uŋa i kī mo taꞌe uru ki rā kona.
Te nuꞌu taka-taka ꞌi roto ko mira-mira atu ꞌana te manaꞌu. Meꞌe kē e kī era e te nūnaꞌa e tahi ꞌe meꞌe kē e kī era e te rua, ꞌe te rahi raꞌa ꞌina he ꞌite he aha te tumu o rāua i taka-taka ai.
I oho era he haka ꞌite e te tētahi nuꞌu i te tumu o tū ture era ki a Arehantaro. A ia he taŋata i tono e te hūrio ki muꞌa o te taꞌatoꞌa mo vānaŋa. He haꞌaauraꞌa ia e Arehantaro hai rima mo mo-mou tahi ki riva ai a ia mo vānaŋa mo te riva-riva o te hūrio.
I ꞌite era e rā nuꞌu he hūrio takoꞌa a ia, e rua hora tūmaꞌa i ohu-ohu ai: «¡Ko te nui-nui te ꞌatua o tātou o te ēfeto ko Aratemita!».
He eꞌa ia te taŋata ra-rahi e tahi o Ēfeto he haka haumārū i te nuꞌu taka-taka ꞌi ira ꞌe he kī:  «E te taŋata o Ēfeto ē, ko ꞌite tahi ꞌana te nuꞌu taꞌatoꞌa pē nei ē: o te taŋata o nei te hāpaꞌo i te hare pure o te ꞌatua hōnui o tātou ko Aratemita ꞌe i te meꞌe moꞌa tuꞌu pē ia viri mai mai te raŋi.
ꞌIna e tahi taŋata mo kī taꞌe he parautiꞌa te meꞌe nei. ꞌO ira, ka noho; ꞌina ko aŋa e tahi meꞌe kai manaꞌu riva-riva hia.
Te ŋāŋata maꞌu mai nei e kōrua, ꞌina kai aŋa i te meꞌe taꞌe tano ki te hare pure o te tātou ꞌatua ko Aratemita ꞌe kai kī i te vānaŋa rake-rake mōꞌona.
»Mo ai o te ture o kuā Temeterio mo te taŋata e tahi, nā te hare ture nā ꞌe te ŋāŋata pūꞌoko haka tere o ira; ka horo te ture mo uꞌi i a ai te parautiꞌa.
ꞌE mo ai o te kōrua meꞌe kē mo vānaŋa, e kī ꞌi te ŋā mahana haꞌataꞌa era e tātou mo vānaŋa o ruŋa i te tātou meꞌe.
Te meꞌe topa nei ꞌi ꞌaŋarīnā e tano nō mo tuhi mai e te rōmano he nuꞌu haka tumu ture a tātou, ꞌe mo ꞌui tāꞌue mai, ꞌina e tahi meꞌe o tātou mo kī he aha te tumu o nei riri».  I oti era he kī ki te taŋata mo o-oho rō ꞌai.
—.
KAPITURO I. HE ꞌĀPAPA HAŊA HŌHONU
Aratikuro 1.
1. Te Estado ko Tire he estado social democrático e ai rō ꞌā  te rāua derecho. ꞌe he plurinacional, he intercultural, ꞌe, he regional he ecológico.
2. Ko haka tuꞌu ꞌā pahe república solidaria. E tōꞌona democracia e haka pā rō ꞌā te ŋā viꞌe ki te taŋata, ꞌe, e kī rō ꞌā i te roa hōhonu o te taŋata pahe roa era he dignidad, he libertad ꞌe he igualdad sustantiva o te nūnaꞌa taꞌatoꞌa, e pē ira ꞌā tōꞌona here ki te nātura.
3. Te hāpaꞌo e te haka tere iŋa o te derecho humano o te taŋata hokotahi nō e takoꞌa o te taꞌatoꞌa, he roa hōhonu o te Estado e a roto e haka tere ena te makenu taꞌatoꞌa. Te Estado he aŋa e he kimi i te rāveꞌa riva-riva mo haka tere i te rauhuru hāꞌūꞌū e pē ira ꞌā ana tuꞌu te hāꞌūꞌū nei ki te derecho ꞌe ki te haka piri mai o tētahi taŋata i roto i te haka tere haŋa o te poritika, ono henua, pukuraŋa koia ko tōꞌona peu tupuna mo tōꞌona oraraꞌa riva-riva.
Aratikuro 2.
1.Te Soberanía i rote rima o te nūnaꞌa o te henua Tire, ꞌi roto e noho ena rauhuru hau. E haka tere ena democráticamente ꞌa roto i te rauhuru pūꞌoko o te rāua kona pehe tāpaꞌo iŋa nei i ruŋa i te constitución nei koia ko tāꞌana rei. E ko tano mo ai mo te nuku-nuku e tahi ana haka tere,ꞌo mo te kope e tahi māꞌana e haka tere.Te haka tere iŋa o te soberanía ko tāpaꞌo ꞌā pē nei ē te haka tere haŋa hōhonu o te taŋata i punua mai ai mai tōꞌona dignidad humana.
2. E ko tano mo ai mo te nuku-nuku e tahi ana haka tere,ꞌo mo te kope e tahi māꞌana e haka tere.
Aratikuro 3.
A Tire, rauhuru tōꞌona huru, te nātura, tōꞌona haka tere iŋa, te ꞌono tupuna, taꞌatoꞌa rāua e here ena e tahi nō henua.
Aratikuro 4.
Te nūnaꞌa poreko i a Tire e ai rō ꞌā tōꞌona roa hōhonu mo haka tere e ia mau ꞌā ꞌe e ai rō ꞌā tōꞌona derecho pē te rahi raꞌa o te nuꞌu.
Aratikuro 5.
1. A Tire ko ꞌite ꞌā i te rauhuru hau ꞌe nūnaꞌa e haka piri ena mo haka tuꞌu o Tire.
2. Te nūnaꞌa e te hau tupuna he Mapuche, he Aymara, he Rapa Nui, he Lickanantay, he Quechua, he Colla, he Diaguita, he Chango, he Kawésqar, he Yaghan, he Selk'nam ꞌe tētahi atu, e tano nō a roto i te rei mo haka piri mai i roto i te ŋā hau nei.
3. Te Mōtuha Henua e ꞌite mo moꞌa e mo vaꞌai i te vaha mo haka takeꞌa i te aŋa iŋa ananake ko te nūnaꞌa o roto i te hau tupuna, ꞌe, koia ko te haka tere i te rāua derecho e kī ena he autodeterminación, te kī haŋa, haka tere i a rāua mau ꞌā i a rāua pahe taŋata hokotahi hokotahi e pē ira ꞌā mo te taꞌatoꞌa, ꞌe, te ŋā rāveꞌa nei, he rāveꞌa hōhonu.
Aratikuro 6.
1. Te Mōtuha Henua he haka aŋi-aŋi e he haka takea ki te mau pukuraŋa pē nei ē, te ŋā viꞌe te ŋāŋata huru kē huru kē te rāua haka tere iŋa i te roa era o te rāua hakari pahe viꞌe e pahe taŋata, ꞌe, a rāua taꞌatoꞌa e vaꞌai te vaha mo haka tere pē tū huru ꞌā e moꞌa i te roa hōhonu o rāua mo haka takea pē nei ē, ꞌā rāua, i ꞌāmui mai ai ki roto i te Estado democrático a roto i te roa hōhonu era pahe taŋata ꞌa roto i te democracia, ꞌe, pahe nūnaꞌa o roto i te henua.
2. Te nuku-nuku taꞌatoꞌa o te Mtuha Henua ko tāpaꞌo ꞌā, ꞌe, pē ira ꞌā te nūnaꞌa, pē ira ꞌ ā, o rāua a te haka tere ꞌe i roto i te Constitución e te nuku-nuku aŋa haka tere i roto i te roa o te administración ꞌe pē ira ꞌā te rauhuru pūꞌoko o te empresa pública ꞌe semi pública hora era mo toꞌo i te nuꞌu mo aŋa, e haka pā te rahi o te ŋā viꞌe.
3. Te Mōtuha Henua he haka pā i te ŋā viꞌe ararua ko te ŋāŋata i roto i te rāua kona taꞌatoꞌa aŋa e pē ira ꞌā i roto i te kona privado ꞌe público, te kī haŋa, e ai ko tū rahi ꞌā o te ŋā viꞌe e o te ŋāŋata. ꞌE pē ira ꞌā te Estado e uꞌi i te rāveꞌa mo hahaꞌo i te rauhuru haka tere haŋa o te nūnaꞌa pehe rāveꞌa ena ko tāpaꞌo ꞌā i ruŋa i te rei.
4. Te nūnaꞌa aŋa i rote vaha público, e kimi te rāveꞌa taꞌatoꞌa e haka pūai i te haka tere iŋa nei o te rei i roto i te rāua nuku-nuku ꞌe i te rauhuru aŋa taꞌatoꞌa mo tuꞌu ki te roa hōhonu nei e haka pā te rahi o te ŋā viꞌe ki te taŋata, ꞌo ira te nūnaꞌa o te haka tere iŋa ejecutivo, legislativo ꞌe judicial ꞌe pē ira ꞌā o te rauhuru haka tere iŋa o te Estado he ꞌāmui mai takoa te nuꞌu autónomo e haka tere e haka tika ꞌa roto i te roa nei mo haka pā i te rahi o te ŋā viꞌe ararua ko te taŋata i te hora era mo uru mo aŋa e te haka tere iŋa nei e hōhora ki roto i te kona taꞌatoꞌa haka tere e te Estado ꞌe taꞌe o te Estado takoa.
Aratikuro 7.
A Tire e ai rō ꞌā rauhuru kona koia ko te rāua nūnaꞌa ꞌe pē ira ꞌā e ai rō ꞌā te kona e kī era Territorio Especial i rote roa era o te equidad ꞌe solidaridad ꞌe taꞌatoꞌa rāua he Motuha Henua. ꞌE ina ko rehu a rāua taꞌatoꞌa i roto i te henua nei ko Tire. Te Motuha o te Henua he haka rarama mo hāꞌūꞌū mo haka piri ꞌe mo noho naho-naho ꞌe riva-riva i roto i te rauhuru haka tere iŋa o te kāiŋa nei.
Aratikuro 8.
Te taŋata ꞌe te mau pukuraŋa a rāua ꞌararua e ko tano mo haka topa ꞌe pē ira ꞌā ki te natura ꞌe a rāua e ko tano mo haka topa-topa, te kī haŋa, he nūnaꞌa, he mau pukuraŋa, he natura e tahi nō.
Aratikuro 9.
Ko tāpaꞌo ꞌā i ruŋa i te Tāpaꞌo Hōhonu nei pē nei ē te taŋata e tano nō mo vae a roto i haka tere haŋa kē, a roto i vaha hē i haŋa ai mo maꞌu i tōꞌona manaꞌu vārua, pē ira e kī ena i ruŋa i te Tāpaꞌo Hōhonu nei.
Aratikuro 10.
Te Mōtuha Henua ko aŋi-aŋi ꞌā e he hāpaꞌo i te huaꞌai a roto i te rauhuru haka tere haŋa o rāua i rote rāua noho iŋa ꞌe ꞌina ko haka tere nō a roto i te here haŋa pahe huaꞌai, ꞌo, a roto i te toto.
Aratikuro 11.
Te Motuha Henua huru kē huru kē te haka tere iŋa. E haka aŋi-aŋi, e haka nui-nui, e haka takea i te rauhuru vaha mo vana-vanaŋa mai te tapa ki te tapa mai ruŋa ki raro, o te rauhuru uꞌi iŋa o te hau e noho nei i rote henua, ꞌo ira hai roa hōhonu hai moꞌa. Te Estado e vaꞌai i te rauhuru rāveꞌa mo hahata o te vaha mo vana-vanaŋa, mo haka kore i te kuꞌi-kuꞌi nei o te hora nei, mo oꞌo ki te rauhuru aŋa ki te rauhuru ono henua mo haka tere, ꞌe, i te kona taꞌatoꞌa e ai rō ꞌā te nūnaꞌa i roto.
Aratikuro 12.
1. Rauhuru reꞌo i roto i te Mōtuha Henua. Rauhuru reꞌo i roto o te Estado Tire, te reꞌo hōhonu he castellano, ꞌe tētahi reꞌo era o te rauhuru hau i roto i te henua i rote rāua kāiŋa i te kona noho era o rāua he haka mana pahe reꞌo hōhonu, ꞌe, i te kona era e rahi rō ꞌā te nūnaꞌa o te hau e tahi. Te Estado he haka takea ꞌe he uꞌi te rāveꞌa mo haka punua haka ꞌou o te reꞌo mo haka pūai mo haka paka i te ŋā reꞌo nei, e mo moꞌa i te rauhuru ꞌarero tupuna o te rauhuru hau e noho nei i rote Estado.
2. Te Mōtuha Henua he haka aŋi-aŋi te reꞌo e vānaŋa era hai rima, he reꞌo nātura, hōhonu, e takoa e haka nui-nui ꞌā pahe reꞌo o te nūnaꞌa e pō rō ꞌā te tariŋa, e pē ira ꞌana takoa e ai rō ꞌā tōꞌona derecho lingüístico i te rauhuru kona e ai rō ꞌā te nūnaꞌa henua.
Aratikuro 13.
1. I a Tire, te reva, te escudo, e te hīmene, he meꞌe hōhonu o te henua mo tapu.
2. Te Mōtuha Henua he haka aŋi-aŋi i te rauhuru reva, ꞌe, meꞌe tupuna o te rauhuru hau tupuna.
Aratikuro 14.
1. Te haka tere iŋa o Tire ki tētahi henua pahe soberanía, e moꞌa i te derecho internacional e takoa i te roa hōhonu o te autodeterminación o te rauhuru hau e ꞌina e ko tano mo uru ki roto i te kona o te jurisdicción o te Estado, multilateralismo, solidaridad, cooperación, autonomía política, igualdad jurídica, te hāꞌauraꞌa, rauhuru Motuha Henua he hāꞌūꞌū i roto i a rāua, he puꞌa te rima, e ai rō ꞌā te rāua haka tere haŋa poritika.
2. ꞌE, te rāua haka tere haŋa jurídica pahe Motuha Henua, pē ira ꞌā, he hāꞌūꞌū mo haka tere i roto i a rāua te moꞌa e te democracia, mo aŋi-aŋi e mo hāpaꞌo i te roa hōhonu o te taŋata, derecho humano e kī ena, e pē ira ꞌā i te haka pā iŋa o te ŋā viꞌe ki te ŋāŋata, i te roa hōhonu pahe pukuraŋa i roto i te Estado, he moꞌa i te nātura, he moꞌa i te haumārū, ki tētahi henua, ꞌina ko moto, e te noho iŋa a roto i te roa e haka kore te kuꞌi-kuꞌi e he haka aŋi-aŋi i te moꞌa e haka tere i roto i te henua te derecho o te rauhuru hau indígena ꞌe tribales pahe meꞌe era ko tāpaꞌo ꞌā i ruŋa i te derecho internacional o te derecho humano.
3. A Tire ko kī ꞌā pē nei ē, a América Latina e a Caribe, he kona raꞌe o te rāua piri haŋa haka tere haŋa internacional, e pē ira ꞌā takoa, mo maꞌu pahe kona e tapu te haumārū, e haka kore te moto, e pē ira takoa, haka piri nūnaꞌa taꞌatoꞌa o te kona nei, a roto i te roa era o te poritika, social, cultural, económica, productiva, ꞌi roto i te henua, ꞌe he vaꞌai he haka hahata i te vaha mo piri mo hāꞌūꞌū o te ꞌāua i roto i te rauhuru hau tupuna.
Aratikuro 15.
1. Te maꞌu iŋa e te haka piri iŋa mai o te derecho internacional o te derecho humano, te roa hōhonu o te derecho humano ko tāpaꞌo ꞌā i ruŋa i te tratado internacional o te roa hōhonu humano, ꞌe, ko haꞌatiꞌa ꞌā, ꞌe, ko pāpaꞌi haka ꞌou ꞌā e Tire ꞌe i te hora nei e haka tere rō ꞌā pē ira, e te roa hōhonu taꞌatoꞌa o te derecho internacional, o te derecho humano, ꞌe o te derecho internacional consuetudinario, o ruŋa i nei haka tere iŋa takoꞌa ko oꞌo ꞌā ki roto i te Tāpaꞌo Hōhonu nei, ꞌe, ko tāpaꞌo ꞌā i roto i te roa era o te Tāpaꞌo Hōhonu Tire.
2. Te Mōtuha Henua e uꞌi mo taꞌe ai o te kuꞌi-kuꞌi, e rara, e haka ūtuꞌa, e ꞌouhou te tārahu o te roa taꞌatoꞌa ena ko raveꞌino ꞌā i te derecho humano.
Aratikuro 16.
1. Te Mōtuha Henua he haka tere a roto i te roa hōhonu era o te supremacía constitucional ꞌe e moꞌa te derecho humano taꞌatoꞌa. Te haka tere haŋa o te Constitución nei ko tapu ꞌā pē nei ē e moꞌa te nūnaꞌa taꞌatoꞌa, te nuku-nuku taꞌatoꞌa e pē ira ꞌā te ŋā pūꞌoko haka tere o te henua.
2. Hora era mo haka tōroꞌa, e haka tere a roto i te Tāpaꞌo Hōhonu e a roto i te rauhuru norma ko pāpaꞌi ꞌā i ruŋa, ꞌo ira e haka tere a roto e haka tika a roto i te Tāpaꞌo Hōhonu.
3. E ko tano e te nuꞌu e maꞌu rō ꞌā i te ture ni e te kope e tahi ni e tahi nuku-nuku civil o militare mo haka tere mo haka tōroꞌa e rāua mo maꞌu e rāua e ai te rāua haka tere iŋa a ruŋa i te tika iŋa nei o te Tāpaꞌo Hōhonu. ꞌE nī ka ai atu he vaha horo-horu e tahi ꞌe kuꞌi-kuꞌi e tahi, ina e ko haꞌatiꞌa mo maꞌu i te tōroꞌa nei.
4. Taꞌatoꞌa makenu kai tano ki rote aratikuro nei, he haka kore e he kimi i te rāveꞌa a ai i aŋa mo haka ūtuꞌa ꞌa roto i te haka tere haŋa era o te rei ko tāpaꞌo ꞌā, ꞌe, te haka kore iŋa e aŋa i roto i te taꞌu ko tāpaꞌo ꞌā i ruŋa i te Constitución i ruŋa i te rei.
KAPITURO II. HE HAKA TERE IŊA HŌHONU KOIA KO TE RĀVEꞌA MO TOŊA
Aratikuro 17.
1. Te haka tere iŋa hōhonu o te taŋata mau nō i te ao taꞌatoꞌa pē ira e moꞌa ena e ko tano mo taꞌe haꞌatiꞌa mo haka tere mo haka vahi-vahi mo haka topa-topa, a rāua taꞌatoꞌa he roa hōhonu o te taŋata.
2. Te haka tere haŋa hōhonu o te taŋata meꞌe hopeꞌa o te riva-riva mo te nūnaꞌa ꞌe pē ira ꞌā mo te rauhuru pukuraŋa, mo te democracia, mo te haumaru ꞌe mo noho naho-naho koia ko te natura.
Aratikuro 18.
1. Te nūnaꞌa taꞌatoꞌa e ai rō ꞌā i roto i a ia tōꞌona haka tere haŋa hōhonu pahe derecho, ꞌe, te haka tere haŋa hōhonu nei, e tano nō mo haka tere e te taŋata hoko tahi nō ꞌo i roto i te rahi o te taŋata.
2. Te rauhuru hau tupuna o rāua te haka tere iŋa colectivo, te kī haŋa, o te taꞌatoꞌa.
3. Te nātura e ai rō ꞌā tōꞌona haka tere iŋa hōhonu ko tāpaꞌo ꞌā i ruŋa i te Tāpaꞌo Hōhonu.
Aratikuro 19.
1. Ko tāpaꞌo ꞌā e haka tere te Motuha Henua ꞌe e moꞌa e vaꞌai te vaha ꞌ e e haka takea i te haka tere haŋa hōhonu ꞌe pē ira takoꞌa mo uꞌi te rāveꞌa mo haka kore i te kuꞌi-kuꞌi taꞌatoꞌa e taꞌe haꞌatiꞌa ena mo haka tere o te ŋā derecho nei.
2. Mo hapaꞌo te nūnaꞌa, e ai rō ꞌā te vaha riva-riva i tū hora ꞌā haka tano ki te rāua haka tere iŋa ꞌe pē ira ꞌā mo te taꞌatoꞌa.
3. Taꞌatoꞌa nūnaꞌa, institución ꞌe pē ira ꞌā te asociación o nuku-nuku taŋata e moꞌa i te haka tere haŋa hōhonu ko tāpaꞌo ꞌā i ruŋa i te Tāpaꞌo Hōhonu ꞌe i ruŋa i te rei.
Aratikuro 20.
1. Te Mōtuha Henua e kimi te raveꞌa riva-riva mo haka tika mo oho kora ꞌiti kora ꞌiti nō i te ŋā haka tere haŋa hōhonu nei. E ko tano mo hoki pē tuꞌa ꞌe tētahi atu ꞌino mo taꞌe haꞌatiꞌa mo haka tere.
2. Te ꞌouhou iŋa o te ŋā rāveꞌa nei mo hāꞌūꞌū mo haka tere o te roa hōhonu o te taŋata e oꞌo mai kora ꞌiti kora ꞌiti nō.
Aratikuro 21.
1. Taꞌatoꞌa nūnaꞌa e ai rō ꞌā tōꞌona haka tere haŋa hōhonu, pā hē hakari, psicosocial, sexual ꞌe afectiva.
2. ꞌIna e tahi taŋata mo tiŋaꞌi ꞌo mo tōtōā mo raveꞌino, e haka kore te rauhuru tōtōā.
Aratikuro 22.
E ko tano mo toꞌo i te taŋata e tahi kai haŋa ia ai ka haka kore e takoa ko tapu ꞌā mo taꞌe haka ŋaro e tētahi.
Aratikuro 23.
ꞌIna e tahi taŋata ko noho i a Tire e ai rō ꞌā tōꞌona parau ko tāpaꞌo ꞌā i ruŋa i te Tāpaꞌo Hōhonu ꞌe i ruŋa i te rei e ko tano mo haka eꞌa ꞌe mo tute mai te henua mo ai kai haŋa.
Aratikuro 24.
1. Te nūnaꞌa ko tiŋaꞌi ꞌā e pē ira ꞌā te nūnaꞌa o te kona noho e ai rō ꞌā te rāua haka tere taŋata mo haka takea mo aŋi-aŋi e mo hāꞌauraꞌa mo kī pē hē i tuꞌu ai ki te roa era mo tōtōā e mo taꞌe moꞌa i tōꞌona haka tere iŋa pe he taŋata, e ꞌata pūai i te roa era ko tiŋaꞌi ꞌā pahe tika haŋa era i ruŋa i te vānaŋa nei he lesa humanidad, i roto i te tiŋaꞌi haŋa o te tamaꞌi, i te haka kore haŋa ꞌe i te tute haŋa, i te tōtōā i roto i tōꞌona kāiŋa.
2. Te haka ŋaro iŋa o te nūnaꞌa, te tiŋaꞌi, te tōtōā ꞌe tētahi atu raveꞌino rake-rake pe he tiŋaꞌi haŋa i roto i te tamaꞌi, te genocidio ꞌe tiŋaꞌi haŋa, ina ko haka kore te ture.
3. Te Mōtuha Henua e uꞌi te rāveꞌa mo hāpaꞌo, mo rara, mo haka ūtuꞌa ꞌe mo taꞌe tuꞌu ki te impunidad. Taꞌatoꞌa tōtōā e rara horo-horou hai parautiꞌa ꞌe a roto i te tika. ꞌE te ŋā rara iŋa nei e ko tano mo taꞌe haꞌatiꞌa.
4. Te nūnaꞌa ko kuꞌi-kuꞌi ꞌā i te tōtōā ꞌe tētahi e ai rō ꞌā tōꞌona haka tere iŋa mo haka hoki ꞌe mo puꞌa hai rima hai rāveꞌa riva-riva.
5. Te Mōtuha Henua he vaꞌai i te haka tere iŋa mo haka manaꞌu i te uꞌi haŋa mo taꞌe haꞌatiꞌa haka ꞌou mo hetu o te meꞌe rake-rake e takoa mo kimi i te parautiꞌa i te justicia i te ꞌouhou i te tārahu rake-rake era i ruŋa i te taŋata. He aŋa takoa o te Motuha Henua, he haka manaꞌu haka ꞌou, ꞌe he vaꞌai i te vaha mo uꞌi i ruŋa i te puka era ko tāpaꞌo ꞌā i te rauhuru kona ko tāpura ꞌā. Taꞌatoꞌa kona e ai rō ꞌā tōꞌona ꞌaꞌamu ko tāpaꞌo ꞌā e ꞌite mo hāpaꞌo e e puꞌa te rima mo maꞌu pē muꞌa mo haka aŋi-aŋi
Aratikuro 25.
1. Taꞌatoꞌa nūnaꞌa e ai rō ꞌā tōꞌona haka tere haŋa hōhonu, igualdad sustantiva i roto i te rei ꞌe pē ira ꞌā mo taꞌe haka tapa. Te Motuha Henua e vaꞌai pē tū huru ꞌā te vaha mo maꞌu i te ture. I a Tire ꞌina he nūnaꞌa topa kē ki te rahi raꞌa. Ko tapu ꞌā te rauhuru haka ūtuꞌa i te taŋata.
2. Te Mōtuha Henua he vaꞌai te vaha mo te nūnaꞌa taꞌatoꞌa pē tū huru ꞌā ꞌe he haka aŋi-aŋi pē nei ē e ai rō ꞌā tōꞌona haka tere haŋa hōhonu mo moꞌa i te rauhuru haka tere iŋa ꞌe pē ira ꞌā i roto i tētahi nūnaꞌa e koia ko te ꞌamui mai i tētahi.
3. Te Mōtuha Henua he uꞌi he moꞌa ana tapu i te ŋā viꞌe i te taŋa ꞌāpī e i te rauhuru haka tere haŋa o te nūnaꞌa i roto i te rauhuru kona i roto i te rauhuru vaha.
4. ꞌIna ko haꞌatiꞌa te raveꞌino, e mo ai e tahi o e rua pahe roa era ꞌina he henua o te kope ꞌo mai te kona kē i oho mai ai, o ruŋa o te matahiti, o ruŋa o tōꞌona sexo, haka tere haŋa sexual, o tōꞌona haŋa, o tōꞌona poreko iŋa o tōꞌona kona ꞌe o tōꞌona huru haŋa pe he taŋata, o te huru kē o tōꞌona hakari, o tōꞌona haka tere haŋa a roto o te religión ꞌe a ruŋa o tōꞌona manaꞌu, o ruŋa o tōꞌona kona tupuna, hau indígena o tribal, o ruŋa o tōꞌona manaꞌu poritika ꞌe o ruŋa o tētahi atu huru, pahe clase social, nūnaꞌa noho o kampō, nūnaꞌa tuꞌu mai mai tētahi kona, nūnaꞌa e ai rō ꞌā te kuꞌi-kuꞌi i ruŋa i te hakari, nūnaꞌa e ai rō ꞌā te kuꞌi-kuꞌi o roto i te roro ꞌe i tōꞌona hakari, ꞌo ruŋa i tōꞌona estado civil, o ruŋa o te filiación e tētahi atu noho iŋa i roto i te taŋata, e te meꞌe haŋa he haka kore i te roa era mo raveꞌino i te haka tere iŋa o tōꞌona moꞌa pahe taŋata.
5. Te Estado e uꞌi i te rāveꞌa riva-riva mo haka tano hai manaꞌu mo haka tika e mo haka riva-riva i te kuꞌi-kuꞌi hetu i te kope e tahi, ꞌe, ki te nuku-nuku taŋata takoꞌa. Te nuku-nuku o te Estado e uꞌi e haka tika i te roa o ruŋa i te taŋata e tōꞌona ꞌati, ko tāpaꞌo ꞌā i ruŋa i tū inciso raꞌe ena. Te rei e moꞌa he hāpaꞌo he haka takea taꞌatoꞌa meꞌe o ruŋa o te derecho fundamental e ꞌina ko haka raveꞌino. Mo te rei e uꞌi i te rāveꞌa mo taꞌe tuꞌu ki ruŋa i te kuꞌi-kuꞌi e pē ira ꞌā mo haka tapu e mo haka ūtuꞌa ꞌe mo haka riva-riva i te rauhuru haka tere haŋa ꞌino i rote era o te rahi o te nūnaꞌa e pē ira ꞌā i te roa privado e pē ira ꞌā mo kimi i te rāveꞌa mo haka tano i te roa hōhonu i roto i te nūnaꞌa taꞌatoꞌa.
Aratikuro 26.
1. He haka tere iŋa o te ŋā poki vahine, ŋā poki tane ꞌe te taŋa ꞌāpī. E ai rō ꞌā te rāua derecho e tāpaꞌo ꞌā i ruŋa i te Tāpaꞌo Hōhonu nei hai rei tire e takoa o haho ko ratifica ꞌā e te Estado Tire.
2. Te Mōtuha Henua e horo-horou mo haka tika mo moꞌa i te taꞌatoꞌa ŋā poki ꞌe i te rāua haka tere ꞌe pē ira ꞌā ko te taŋa ꞌāpī, e ꞌite mo hāpaꞌo i te haka tere haŋa hōhonu o te ŋā poki e o te taŋa ꞌāpī, e moꞌa e tapu tōꞌona haka tere haŋa koia ko te maneŋe haŋa, tōꞌona nui-nui haŋa, e ꞌite mo haka roŋo, e pē ira ꞌā mo moꞌa i te rauhuru vaha e nui-nui e oho ena i roto i tōꞌona huaꞌai i roto i te kāiŋa ꞌe i roto i te kona e rahi rō ꞌā te nūnaꞌa.
3. Ŋā poki vahine, ŋā poki tane e te taŋa ꞌāpī e ai rō ꞌā te rāua derecho mo noho i rote kona riva-riva i muri i tōꞌona huaꞌai ki riva ai mo noho naho-naho e takoa ko ꞌāpapa riva-riva i tōꞌona haka tere iŋa ai ka maneŋe ka oho. Te Estado e haka tika ꞌe e uꞌi i te rāveꞌa mo taꞌe haka topa mai muri i tōꞌona huaꞌai e mo ai pē ira e uꞌi i te rāveꞌa mo haka topa i roto i te taꞌu ꞌiti-ꞌiti nō pahe rāveꞌa hopeꞌa mo ai ꞌina tētahi ara tī-tika, i roto i rā roa meꞌe tano mo kimi e hai huaꞌai o te poki ꞌā ki tano ai mo haka rē i muri i roto i te taꞌu e tahi, e ꞌui i te rāveꞌa taꞌatoꞌa mo haka tī-tika e mo te riva-riva o te poki ꞌe o te taŋa ꞌāpī pē ira ꞌā takoa e uꞌi mo taꞌe raveꞌino i te derecho o te ŋā poki vahine, tane, taŋa ꞌāpī, e haka pūai i te moꞌa iŋa o tōꞌona haka tere haŋa.
4. Takoa e ai rō ꞌā te rāua haka tere iŋa mo hāpaꞌo e mo taꞌe hetu o te ꞌati o te tōtōā o te ꞌamahiŋo o te haka aŋa rake-rake ꞌe o te meꞌe rake-rake taꞌatoꞌa, te haka kore iŋa o te tōtōā ꞌe o te raveꞌino i ruŋa i te ŋā poki he rāveꞌa hopeꞌa o te hōhonu ꞌe o te horo-horou o te Motuha Henua mo haka tika ꞌe ꞌo ira he kimi i te rauhuru rāveꞌa mo haka kore i te raveꞌino i ruŋa i te ŋā poki, ꞌe, te raveꞌino nei e haka kore mai roto o te huaꞌai, mai tētahi nuꞌu ꞌe mai te Motuha Henua.
5. Mo hāpaꞌo i te ŋā poki vahine, ŋā poki tane e te taŋa ꞌāpī e a roto ka haka tika ena te aŋa o te matuꞌa mo haka pūai ꞌe mo hāpaꞌo i te ŋā poki e pē ira ꞌā o te nuku-nuku taꞌatoꞌa o te Motuha Henua ꞌe, pē hē ana haka topa te aŋa ki roto i tētahi kona era o te Motuha Henua, ꞌe, e haka tika i roto i a rāua mo taꞌe tuꞌu o te raveꞌino ki te ŋā poki ꞌe ki te taŋa ꞌāpī, e pē ira ꞌā, e haka take i roto i te kona taꞌatoꞌa te hōhonu o te derecho nei e pē hē ana haka tere. Te Motuha Henua a roto i te vaha nei mo ai ko haka kuꞌi-kuꞌi ꞌā i te ŋā poki ꞌo te haka tere haŋa o tōꞌona derecho, e ai rō ꞌā te rāveꞌa mo haka hoki mo haka ūtuꞌa i te nuꞌu aŋa era i te kuꞌi-kuꞌi ꞌo i raveꞌino era e pē ira ꞌā mo haka hoki haka ꞌou mo haka tī-tika.
Aratikuro 27.
1. Taꞌatoꞌa ŋā viꞌe, ŋā poki vahine, taŋa ꞌāpī ꞌe nūnaꞌa e ai rō ꞌā te rāua haka tere sexual ꞌe pē ira o te gēnero e ai rō ꞌā te rāua haka tere iŋa mo noho ina he rauhuru raveꞌino i rote roa público era ꞌe particulare, pē ira ꞌā i te privado ꞌo o te nūnaꞌa aŋa i te Mōtuha Henua.
2. Te Mōtuha Henua he kimi te rāveꞌa mo hka kore i te taꞌatoꞌa raveꞌino o te roa nei ꞌe pē ira ꞌā i te haka tere haŋa socio-cultural ko hape ꞌā ꞌe e kimi e haka horo-horou te rāveꞌa mo haka kore o te rake-rake mo rara mo haka ūtuꞌa ꞌe pē ira ꞌā mo puꞌa i te rima mo hāpaꞌo ꞌe mo ꞌouhou i te tarahu o te rauhuru raveꞌino. ꞌE e haka topa riva-riva te manaꞌu o te ꞌati i hetu ai.
Aratikuro 28.
1. Taꞌatoꞌa nūnaꞌa e ai rō ꞌā te kuꞌi-kuꞌi i ruŋa i te hakari e ai rō ꞌā te rāua haka tere iŋa ko pāpaꞌi ꞌā i ruŋa i te Tāpaꞌo Hōhonu ꞌe i ruŋa i te rauhuru tratados o haho ꞌe ai rō ꞌā i a Tire.
2. Taꞌatoꞌa e ai rō ꞌā tōꞌona kuꞌi-kuꞌi e ai rō ꞌā tōꞌona rāveꞌa a roto i te jurídica koia ko te hokorua, ko te hāpaꞌo hai huru ꞌōꞌona ꞌe mo oꞌo ki rote vaha taꞌatoꞌa ꞌe pē ira ꞌā ki rote roa o te inclusión social, ki rote rauhuru aŋa, ki rote poritika, ki rote economía social ꞌe ki te roa tūpuna.
3. Te rei he mātaki e tahi vaha mo haka tika ꞌe mo uꞌi mo oho i te poritika ꞌe i te rauhuru programa mo puꞌa i te rima i te roa era o te aŋa o te educación o te hare, o te ora raꞌa, ꞌe i te rāveꞌa mo hāpaꞌo i te nūnaꞌa e ai rō ꞌā te kuꞌi-kuꞌi i ruŋa i tōꞌona hakari e tano nō i rote pūꞌoko takoa. Pē nei te rei e kī ena, te hāꞌau iŋa, te ꞌāpapa iŋa, e te aŋa iŋa e te uꞌi haŋa iŋa o te ŋā plane nei e programa nei, e haka piri ki te ŋā nūnaꞌa ena e ai rō ꞌā te kuꞌi-kuꞌi e takoa ki te nuku-nuku organizaciones o rāua te pūꞌoko.
4. Mo te rei e haka tika i te rāveꞌa taꞌatoꞌa mo aŋi-aŋi i te kuꞌi-kuꞌi mai te hakari, ki te roa taŋata, ki te cultura, i te haka tere iŋa takoa, e pē ira ꞌā o te rauhuru roŋo e tētahi atu mo haka riva-riva e te nūnaꞌa e ai ro ꞌā te kuꞌi-kuꞌi o te hakari mo ai mo maꞌu i tōꞌona haka tere iŋa.
5. Te Mōtuha Henua e hāpaꞌo i te haka tere iŋa mo vānaŋa i tōꞌona reꞌo ꞌe tōꞌona haka tere haŋa tupuna, o te nūnaꞌa e ai rō ꞌā te kuꞌi-kuꞌi i ruŋa i tōꞌona hakari, e i roto takoa he haꞌatiꞌa mo aŋa i te rāveꞌa haŋa o rāua. ꞌE pē ira ꞌā takoa he vaꞌai te haka tere iŋa mo te nūnaꞌa e pō rō ꞌā te tariŋa.
Aratikuro 29.
Te Mōtuha Henua ko ꞌite ꞌā e ai rō ꞌā te nūnaꞌa neurodiversidad, te hāꞌauraꞌa, e i roto i te rāua roro e ai rō ꞌā te ꞌāpapa iŋa kē mo noho i ruŋa i te ao nei, ꞌo ira te Estado he kī, e ai rō ꞌā te rāua derecho pahe taŋata ꞌo pahe viꞌe hoko tahi nō ꞌe mo haka tere hai manaꞌu era ōꞌona hai uꞌi iŋa era e ia, e takoa mo kī e ai rō ꞌā tōꞌona capacidad jurídica, e ai rō ꞌā tōꞌona derecho, derecho ōꞌona hoko tahi mau nō ꞌe i muri i tētahi, e ko tāpaꞌo ꞌā i ruŋa i te constitución nei i ruŋa i tētahi tratado internacional o te derecho humano ko ratifica ꞌā e Tire ꞌe e haka tere ꞌā i te hora nei.
Aratikuro 30.
1. Taꞌatoꞌa nūnaꞌa ko puru ꞌā, ꞌe ko tano mo hiko i tētahi haka tere iŋa ōꞌona pahe taŋata, ꞌe haka tapa riva-riva hora era mo haka ūtuꞌa.
2. Te Mōtuha Henua e uꞌi i te rāveꞌa mo hāpaꞌo ki te nuꞌu ko puru ꞌā e ko tano mo hiko i tētahi haka tere iŋa era ōꞌona pahe taŋata.
3. Te ŋā viꞌe ko tupu ꞌā te poki e ai ro a te raua haka tere haga hohonu takoa i te hora era ko tupu a te poki i te taꞌu era i roto i te manava ꞌe te hora era he poreko te poki ꞌe he vaꞌai te vaha mo toꞌona oraꞌa ꞌe pe ira a mo haka omo-omo i taꞌana poki ꞌe e noho i muri i taꞌana poki i te hora taꞌatoꞌa. E haka topa te manaꞌu te meꞌe hopeꞌa o te hauhaꞌa he poki vahine era ꞌo he poki tane era ꞌo he taha ꞌāpī.
4. ꞌIna e tahi taŋata puru tōtōā mo raveꞌino ꞌe mo haka aŋa mo ai kai haŋa ia hai aŋa pūai ꞌe pē ira ꞌā  takoa e ko tano mo haka tapa i a ia mo taꞌe vānaŋa ki tētahi pe he rāveꞌa e tahi mo haka ūtuꞌa.
Aratikuro 31.
1. Te nūnaꞌa ko puru ꞌā e tano nō mo nonoꞌi ki te pū'oko o te penitenciaria ꞌe pē ira ꞌā ki te tribunal o te ejecucion de pena mo hāpaꞌo i tō'ona haka tere iŋa humano ꞌe mo horo-horou ana pāhono.
2. Pē ira ꞌā takoa e ai rō ꞌā tōꞌona haka tere iŋa mo piri ki te taŋata ꞌe ki te nūna'a ta'ato'a e hā'ū'ū rō 'ā e hokorua rō 'ā i tō'ona ture.
Aratikuro 32.
1. Taꞌatoꞌa nūnaꞌa ko puru ꞌā e ai rō ꞌā te rāua haka tere hōhonu mo haka riva-riva i te noho haŋa i roto i te taŋata. Te aŋa o te Motuha Henua he vaꞌai e tahi vaha mo haka tika i te nūna'a.
2. Te Mōtuha haka tere henua he uꞌi e tahi rāveꞌa hai nūna'a ko ꞌite ꞌā mo hokorua i rote hare maꞌu ꞌaurī e pē ira ꞌā i haho i te nūna'a puru ꞌā. He hāpaꞌo iŋa te haka tere iŋa o te kona nei ko tāpa'o ꞌā i ruŋa i te rei.
Aratikuro 33.
1. Te nūnaꞌa paꞌari e ai rō ꞌā takoa te rāua haka tere haŋa hōhonu ꞌe ko tā ꞌā i ruŋa o Tāpaꞌo Hōhonu hāꞌau koia ko tētahi henua o te ao ꞌe ko haka tere ꞌā e te Tire.
2. E pē ira ꞌā takoa e ai rō ꞌā tō'ona haka tere haŋa hōhonu mo paꞌari mo oho hai roa riva-riva; ꞌe mo ai mo hāpaꞌo i a ia e te rauhuru nūnaꞌa ki tano ai tō'ona pa'ari iŋa; ꞌe pē ira ꞌā takoa mo uru ki te kona ta'ato'a, ki te kona social, ki te roa economico, ki te ꞌono tupuna ꞌe ki te roa pāpaꞌi iŋa digital; ꞌe mo uru ki te roa poritika era ꞌe social era; e noho naho-naho ꞌina ko raveꞌino o te ai e rahi rō ꞌā tō'ona matahiti; ꞌe mo haka tere e ia mau ꞌā koia ko tō'ona juridica taꞌatoꞌa.
Aratikuro 34.
Te mau pukuraŋa he hau tupuna 'e te rāua nūna'a ta'ato'a e ai rō 'ā te rāua haka tere iŋa e kī ena libre determinación e tano nō mo haka tere i roto i te nuku-nuku ta'ato'a 'o hokotahi nō. 'E te roa hōhonu e tano nō tō'ona autonomía e kī ena, te hā'aura'a he hakatere e ia mau 'ā; 'e pē ira 'ā ki te tōro'a mo haka tere te autogobierno; i tō'ona ꞌono tupuna i tō'ona haka tere iŋa i a ia i tō'ona u'i iŋa; pē ira 'ā takoa ki te ꞌono henua; ki tō'ona re'o; 'e mo hāpa'o i tō'ona kāiŋa tō'ona henua ta'ato'a 'e pē ira 'ā te ono i ruŋa i tō'ona henua e ki tō'ona here iŋa ki te ŋā ono ta'ato'a nei; 'e ki te hā'ū'ū 'e ki te uru iŋa ki te rauhuru rāve'a; 'e takoa e haka aŋi-aŋi i te rāua nuku-nuku, te haka tere iŋa o te rāua pū'oko, 'e takoa o te rāua rei o rāua mau 'ā pa he tupuna; 'e takoa ana haŋa mo haka tere a roto i te roa poritika era, económica, social 'e cultural o te Mōtuha Henua.
Aratikuro 35.
1. Taꞌatoꞌa nūnaꞌa e ai rō ꞌā tōꞌona haka tere iŋa hōhonu mo te roa o te hāpī. He hāpī meꞌe hopeꞌa o te pūai ꞌe o te hōhonu mo haka tere e te Mōtuha Henua.
2. Te hāpī i rote oraraꞌa taꞌatoꞌa o te taŋata he haka tere, te meꞌe riva-riva mo ꞌite mo haka tere ki tētahi haka tere haŋa hōhonu o te nūnaꞌa ꞌe takoa mo te roa era mo aŋa i te ciencias ꞌe i te tecnología, pē ira ꞌā i te ꞌono o te henua.
3. Te meꞌe hopeꞌa e kimi ena o te hāpī he riva-riva mo te taꞌatoꞌa, pē ira ꞌā mo te roa era o te justicia social, mo moꞌa i te haka tere haŋa hōhonu o te taŋata koia ko te nātura, mo aŋa mo haka ma'itaki te ao, mo noho democraticamente taꞌatoꞌa, mo haka kore o te raveꞌino o te tōtōā, ꞌe pe ira a mo maꞌu i te rauhuru ꞌite mo haka topa te manaꞌu mo kī i te meꞌe kai tano, mo haka punua mo haka nui-nui i te roa era mo tarai rauhuru rāve'a, ꞌe pē ira ꞌā mo haka pūai i te nūna'a ta'ato'a, koia ko haka topa pē nei ē te taŋata e ai rō ꞌā te mana'u, e ai rō ꞌā tō'ona hakari, e noho ro ai i roto i te rauhuru nūnaꞌa, e pē ira ꞌā takoa e ai rō ꞌā tō'ona roa vārua.
4. Te hāpī e haka tere ena a roto i te haka tere haŋa hōhonu mo hāꞌūꞌū, ꞌe ꞌina ko raveꞌino, ꞌe ꞌina ko haka topa i tētahi nūnaꞌa, e kimi te rāveꞌa o te justicia, mo haka piri, mo hā'ū'ū ki tētahi, a rote roa inclusión, justicia, participación, solidaridad ꞌe interculturalidad, hai haka pā iŋa o te taŋata o te ŋā viꞌe i roto i te rauhuru meꞌe hōhonu ko tāpura ꞌā i ruŋa i te Tāpaꞌo Hōhonu. ꞌE te uꞌi haŋa, ꞌina ko raveꞌino i te nuꞌu e ai rō ꞌā te rāua manaꞌu kē i te roa era o te sexo, e ꞌana haka tere hai uꞌi haŋa era, o te kona e noho era, hai cultura o rāua, ꞌe hai reꞌo o rāua.
5. He hāpī ana uꞌi a roto i te roa riva-riva ꞌe mo aŋi-aŋi pē nei ē ꞌe tuꞌu ki te roa hōhonu era e kimi ena e te hāpī.
6. Mo te rei e pāpaꞌi ꞌe e tāpa'o  mo haka tere i te roa hōhonu o te hāpī ꞌe e haka takea a roto i te roa era mo te taꞌatoꞌa i roto i te kona e hāpī ena ꞌe i roto i te haka tere haŋa o te hāpī takoa.
7. Te hāpī mo te taꞌatoꞌa ꞌe e haꞌamata mai raro, nivel básico e kī ena ai ka tuꞌu rō ki te roa hopeꞌa era o te media.
Aratikuro 36.
1. Te haka tere iŋa i roto i te henua o te hāpī ko haka piri ꞌā pahe vaha raꞌe era he educación parvularia, ki oti he oho mai te básica, ki oti he oho mai te media ꞌe ki oti he superior, ꞌe taꞌatoꞌa ko ha'ati'a ꞌā te Mōtuha Henua. E haka piri ena a roto i te roa hōhonu era e hā'ū'ū ꞌe te meꞌe hopeꞌa o te hauhaꞌa he roa era o te ŋā poki e haka tere era e rāua i te rāua hāpī, haka pūai ꞌe haka makenu i a rāua.
2. Te Mōtuha Henua te aŋa he hāꞌau he haka tī-tika he haka riva-riva koia ko te mataꞌite i te haka tere haŋa o te hāpī. Mo te rei e uꞌi i te rauhuru rāveꞌa mo haꞌatiꞌa i te kona mo hāpī.
3. Te hare hāpī ꞌe pē ira ꞌā te instituciones e aŋa ꞌā i roto e haka tika a roto i te roa era o te rei, ꞌe te rāua haka tere haŋa democrático, e ko tano mo taꞌe haꞌatiꞌa i te rahi raꞌa o te unꞌu mo oꞌo ki roto, ꞌe haka tere ena ꞌa roto i te roa hōhonu era e kī era takoa e ko tano mo haka ono ꞌo mo ravaꞌa i te moni.
4. Te haka tere iga i roto i te henua o te hāpī he haka rarama i te rauhuru raveꞌa o te ꞌite a rote roa era o te artístico, ecológico, culturale ꞌe filosófico e haka tere ena i ruga i te henua.
5. Te Tāpaꞌo Hōhonu ko aŋi-aŋi 'ā pē nei ē te nūna'a ꞌe te hau tupuna e tano nō mo haka tuꞌu i te rāua hare hāpī o tētahi atu kona mo haka tere o te rāua ꞌono tupuna 'e te haka tere iŋa, e moꞌa te haka tere haŋa hōhonu o te hāpī ko tāpaꞌo 'ā i ruŋa i te Sistema Nacional de Educación ꞌe pē ira 'ā hai rei.
6. Te Mōtuha Henua he vaꞌai te vaha ꞌe he hokorua ki te ŋā nūnaꞌa ena e ai rō ꞌā te kuꞌi-kuꞌi i ruŋa i te rāua hakari ꞌe e kuꞌi-kuꞌi rō mo taꞌe hāpī.
7. Te hare hāpī puvriko koia te aka o te rauhuru haka tere iŋa o te hāpī, tō'ona haka maneŋe iŋa, tō'ona haka pūai, he roa hopeꞌa o te hōhonu mo te Mōtuha haka tere henua ꞌe ꞌo ira he haka piri he kimi te rāveꞌa mo ꞌouhou i te haka tere iŋa o te hare hāpī puvriko, ꞌe he hare hāpī nei hare hāpī laiko ꞌe ꞌina ko ꞌouhou.
8. Te Mōtuha Henua e ꞌouhou i te haka tere haŋa nei pau rō te taꞌu a roto i te rauhuru tara ꞌe mo ravaꞌa e mo tano i te roa hōhonu tute era o te hāpī.
Aratikuro 37.
1. Te rauhuru hare hāpī mo haka tōroꞌa he universidad, instituto profesional, centro de formación técnica ꞌe he academia ko haka tuꞌu ꞌā e te Mōtuha Henua e pē ira ꞌā tētahi ko haꞌatiꞌa ꞌā e takoa te kona hāpī o te rauhuru mūtoꞌi koia ko te Fuerzas Armadas. E te ŋā nuku-nuku nei ana haka tere i te hāpī, e uꞌi a ruŋa i te kāiŋa e noho ena,  a ruŋa i te región ꞌe a ruŋa i te henua tire. E ko tapu ꞌā taꞌatoꞌa rāveꞌa mo haka ꞌono mo ravaꞌa o te moni.
2. Te kona hāpī mo te rauhuru tōroꞌa te rāua haka tere iŋa he hāpī he haka pūai i te ꞌite koia ko te haka rarama. Te Tāpaꞌo Henua he moꞌa i te haka tere iŋa o te cátedra, te rāua rara iŋa e pē ira ꞌā i te hōhora iŋa i te rauhuru manaꞌu o te maꞌori viꞌe e maꞌori taŋata ꞌo roto o te hare hāpī mo tōroꞌa ko haka tuꞌu ꞌā e te Mōtuha Henua e takoa e tētahi, ꞌe, ko haꞌatiꞌa e rāua mo haka tōroꞌa.
3. Te ŋā kona hāpī ena pa he universidad, instituto a roto i te haka tere iŋa puvriko. Te ꞌouhou iŋa ko tāpura ꞌā i ruŋa i te Tāpaꞌo Hōhonu ꞌe a rāua e aŋa tī-tika i te roa o te hāpī o te rauhuru rara koia ko te hāꞌūꞌū ki te nūnaꞌa o te henua.
4. I te taꞌatoꞌa región e ai e tahi universidad ꞌe e tahi instituto o te Mōtuha Henua. E haka tika ananake ko te rauhuru nuku-nuku puvriko o te kāiŋa, mo haka tano ki te haka tere iŋa o te kona koia ko te región e ko te meꞌe mo aŋa mo te kāiŋa.
5. Te Mōtuha Henua he hokorua mo uru ki te hāpī superior ki te nūnaꞌa taꞌatoꞌa mo ai ko haka tika ꞌā i ruŋa i te rei. Te oꞌo iŋa, te noho iŋa i roto i te hare hāpī superior e haka tika ꞌa ruŋa i te roa hōhonu pē tū huru ꞌā mo te taꞌatoꞌa, ꞌe haka toro te rima ki te nūnaꞌa ko haka tapa ꞌā mai roto i te vaha nei, ꞌe, e haka kore te raveꞌino.
Te hāpī i roto i te roa era o te educación superior e kimi ꞌā i te título ꞌo i te grado académico ꞌina ko ꞌouhou i rote ŋā institución pública ena, e takoa i rote ŋā institución privada ena mo te rei e kī.
Aratikuro 38.
Te Mōtuha Henua pau rō te taꞌu e haka takea ꞌe e puꞌa i te rima o te haka tere iŋa nei mo hāpī, e vaꞌai te vaha mo te rauhuru hāpī e takoa o te kona i roto ꞌo ꞌi haho o te Sistema Nacional de Educación, ꞌe haka pūai i te kona taꞌatoꞌa mo hāpī riva-riva mo tōꞌona hakari mo tōꞌona kuhane mo te taꞌatoꞌa nūnaꞌa.
Aratikuro 39.
Te Mōtuha Henua e haka pūai i te hāpī a roto i te roa nei o te ambiente, mo hāꞌūꞌū mo haka naho-naho ana noho mo hāpaꞌo hai meꞌe tano era mo te medioambiente takoa mo te nātura, e mo uꞌi i te rāveꞌa mo haka topa o te manaꞌu o te taŋata i te roa ecológico.
Aratikuro 40.
Taꞌatoꞌa nūnaꞌa e ai rō ꞌā te rāua haka tere haŋa pahe taŋata mo ꞌite o ruŋa i te haka tere iŋa o tōꞌona hakari koia ko tōꞌona kinoŋa ꞌararua ko te tataki; mo hāpaꞌo e mo koa ana noho pa he taŋata; e te haka tere iŋa o tōꞌona hakari koia ko tōꞌona koromaki e te ꞌite mo hāpaꞌo i a ia mau ꞌā e mo ꞌite i te hora mo kī ko tano ꞌā ko haŋa ꞌā e mo haka aŋi-aŋi i te rauhuru haka tere iŋa o te roa nei o te género ꞌe o te rāua hakari koia ko tōꞌona rauhuru kona. E haka kore e haka raveꞌino o ruŋa i te hakari e pē ira ꞌā e uꞌi i te rāveꞌa mo haka kore i te amahiŋo i ruŋa i te rauhuru ŋā viꞌe e ko te rāua haka tere iŋa.
Aratikuro 40
1.- E moꞌa te haka tere iŋa o te hare hāpī e te Mōtuha henua takoa e ꞌite mo moꞌa.
2. Te hāꞌauraꞌa, te matuꞌa tane, vahine, ꞌo te aporerao e tano nō mo vae i te huru o te hāpī mo te nūnaꞌa ko rāua te haka pūꞌoko te hāpaꞌo, ꞌe e moꞌa i te tapu nui-nui ko te roa era he autonomía o te ŋā poki tane o te ŋā poki vahine e takoa o te taŋa ꞌāpī.
3. Te maꞌori hāpī e te nūnaꞌa hāpī i a rāua te ꞌite hora era ka aŋa era hāpī era koia ko te haka tika ki te roa hōhonu o te educación ꞌe o te hāpī.
Aratikuro 42.
Te nūnaꞌa o roto i te nuku-nuku hāpī e oꞌo ki te haka tika iŋa o te aŋa e o te proyecto educativo, e pē ira ꞌā i te ꞌāpapa iŋa ꞌe i te hāito iŋa o te poritika hāpī o te kāiŋa o rāua ꞌe o te henua mo haka topa i te derecho o te educación. Mo te rei e kī ko nuku-nuku hē ꞌe pē hē ana haka pūai e ana tāpaꞌo te uru iŋa mai o te rauhuru nūnaꞌa ki roto o te nuku-nuku hāpī.
Aratikuro 43.
1. Te Tāpaꞌo Hōhonu ko aŋi-aŋi ꞌā i te aŋa hōhonu o te maꞌori hāpī e pē ira ꞌā ko haka paka ꞌā e he haka takea i te aŋa o te maꞌori toŋa i te aŋa o te maꞌori tupuna, nūnaꞌa aŋa i roto i te hāpī, hōhonu riꞌa-riꞌa mo haka tere i te derecho mo hāpī.
2. Te Estado he haka tika i te aŋa mo roto o te hare hāpī, ꞌe, pē hē ana hāpī o te nūnaꞌa aŋa i roto i te hare hāpī, ꞌe, e oꞌo rō ꞌā te tara mo haka tere. E pē ira ꞌā, te hāpī haŋa i te roa era o te haꞌamata iŋa o te riki-riki, e pē hē ana oho mai pē muꞌa, te haka topa haŋa o te manaꞌu, te hāꞌūꞌū haŋa, te ꞌūmaŋa haŋa, i te rauhuru haka tere iŋa mo hāpī ai ka haka tika i ruŋa i te roa hōhonu era o te hāpī. E mō ira he vaꞌai i te vaha i te hora era e aŋa ena, mo noho riva-riva i rote kona aŋa, e te hāpaꞌo i tāꞌana aŋa hai rāveꞌa riva-riva, he moꞌa i tōꞌona haka tere iŋa pahe maꞌori e tētahi atu.
Te nūnaꞌa aŋa i muri i te ŋā poki riki-riki, educación parvularia, pē ira ꞌā básica e media e aŋa ena i roto i te hare hāpī e oꞌo rō ꞌā te moni mai te Estado, he haka tere takoa hai derecho ko tāpaꞌo ꞌā o ruŋa i tāꞌana aŋa.
Aratikuro 44.
1. Taꞌatoꞌa nūnaꞌa e ai rō ꞌā tōꞌona derecho mo tōꞌona oraraꞌa e mo tōꞌona riva-riva koia ko tōꞌona hakari e ko tōꞌona roro.
2. Te nūnaꞌa tupuna e haka tere i te rāua rāꞌau tupuna, he haka tere iŋa e tahi o rāua mo maꞌu i te rāua oraraꞌa i te rāua rāꞌau e pē ira ꞌā mo hāpaꞌo i te rāua rauhuru rāꞌau tupuna.
3. Te Estado e vaꞌai i te vaha ꞌe i te haka tere iŋa riva-riva mo ravaꞌa o te oraraꞌa riva-riva o te taŋata, e takoa, i roto i tōꞌona haka tere taꞌatoꞌa e uꞌi pē hē ka hetu ena ki roto i te nūnaꞌa koia ko tōꞌona nātura o ruŋa i te oraraꞌa o te nūnaꞌa.
4. Mo te Estado mau nō e uꞌi i te roa nei o te haka tere haŋa o te kona maꞌu oraraꞌa, māꞌana e haka tere e mataꞌite i te rauhuru nuku-nuku pública e pē ira ꞌā privado.
5. Te nuku-nuku haka tere i te oraraꞌa o te taŋata, o te rahi raꞌa, puvriko ꞌe e haka piri ana haka tere. Rauhuru haka tere iŋa riva-riva mo te oraraꞌa o te taŋata pē tū huru ꞌā mo te taꞌatoꞌa, he ꞌūmaŋa, rauhuru manaꞌu iŋa, haka topa ki tōꞌona kona noho, he vaha riva-riva, he uꞌi a ruŋa i te roa hōhonu o te rauhuru huru o te nūnaꞌa, he oho pē muꞌa e ꞌina e ko raveꞌino.
6. E pē ira ꞌā takoa, ko aŋi-aŋi ꞌā e ko ꞌite ꞌā pē nei ē, e hāpaꞌo te haka tere iŋa nei o te hau tupuna, e ko ꞌite ꞌā takoa a ꞌai te maꞌu te rāꞌau ko tāpaꞌo ꞌā i ruŋa i te Constitución nei ꞌe i ruŋa i te rei.
7. Te haka tere haŋa o te nuku-nuku Sistema Nacional de Salud e tano nō mo ai he nūnaꞌa público ꞌo e tano nō mo ai privado, mo te rei e kī pē hē ana haka tere, ꞌe pē hē ana haka tere te nūnaꞌa privado, ꞌe pē hē ana tano mo uru ki rote sistema ki rote nuku-nuku Sistema Nacional de Salud.
8. Te Estado he haka pūai i te haka tere iŋa ꞌe i te haka tika iŋa o te nuku-nuku puvriko o te oraraꞌa.
9. Te nuku-nuku Sistema Nacional de Salud ka ꞌouhou hai tara era nui-nui era e oꞌo mai era ki roto i te henua. E takoa, te rei e tano nō mo kī mo ꞌouhou e te cotización o te nūnaꞌa aŋa, o te nuꞌu tāvini, nūnaꞌa aŋa, ŋā viꞌe, ŋāŋata mo tautoru nō hai tara mo haka tere o te roa nei o te oraraꞌa. Mo te rei e uꞌi i te nuku-nuku puvriko mo haka tere i te ŋā tara nei mo ꞌūmaŋa ki te nūnaꞌa aŋa.
10. Te nuku-nuku o te henua o te oraraꞌa he hahaꞌo i te rauhuru rāveꞌa mo haka takea e mo taꞌe tuꞌu ki te ꞌati e mo ꞌite i te rauhuru rāꞌau iŋa e pē ira ꞌā i te haꞌatiꞌa iŋa ꞌe i te haka ora iŋa, ꞌe, i te haka piri iŋa. Te hāpaꞌo iŋa o te uꞌi iŋa raꞌe he base o te haka tere iŋa o te oraraꞌa, e pē ira ꞌā he ꞌāmui mai i te nūnaꞌa ha roto i te poritika o te oraraꞌa e takoa he vaꞌai i te rauhuru rāveꞌa mo aŋa parautiꞌa.
11. Te Mōtuha Henua he uꞌi i te rāveꞌa poritika e ꞌāpapa rauhuru aŋa mo te roa era o te oraraꞌa o te nūnaꞌa e ai rō ꞌā te kuꞌi-kuꞌi i rote pūꞌoko, e pē ira ꞌā mo te roa era mo uꞌi i te rāveꞌa mo taꞌe māui-ui, ꞌe, e haka tika a roto i te kona noho ꞌe te tara mo oꞌo mai, koraꞌiti koraꞌiti ꞌana ꞌāmui ana iri pē ruŋa.
Aratikuro 45.
1. Taꞌatoꞌa nūnaꞌa e hāpaꞌo pa he roa hōhonu era mo te taꞌatoaꞌ, ha roto i te roa hāꞌūꞌū, haka piri, pē tū huru ꞌā, haka tano, 'ūmaŋa, haka naho-naho koia ko te vaha.
2. Te rei ko kī ꞌā mo uꞌi i te rāveꞌa e tahi mo te seguridad social puvriko, mo hāpaꞌo ana ai te māui-ui, i te roa era ko korohuꞌa ꞌā, ꞌo ko ai ꞌā te kuꞌi-kuꞌi o te hakari, i te oraraꞌa, i te roa era he hāpaꞌo i te poki e te matuꞌa vahine ꞌo te matuꞌa tane, ꞌina he aŋa mo ai ko ꞌati ꞌā i roto i tāꞌana aŋa, ꞌo he māui-ui i roto i te aŋa era āꞌana e tētahi kuꞌi-kuꞌi mo hetu i roto i te roa taŋata, e pē ira ꞌā mo kore o te rāveꞌa mo oraraꞌa e takoa mo te aŋa. Te vaha nei, he vaꞌai ꞌe he puꞌa i te rima ki te nūnaꞌa e aŋa rō ꞌā i te hare ꞌe e hāpaꞌo rō ꞌā i te nūnaꞌa.
3. Mo te Estado e haka tika te poritika o te hāpaꞌo taŋata ꞌe te rāveꞌa nei ka ꞌouhou nei mo te taŋata aŋa ꞌe mo te kope era āꞌana te contrata a roto i te roa era he cotizacione obligatoria, e pē ira ꞌā, hai moni era e ravaꞌa ena i roto i te henua taꞌatoꞌa e te moni mo ꞌouhou i te seguridad social, e ko tano mo vaꞌai mo tētahi aŋa, mo ꞌouhou o te hāꞌūꞌū era ko tāpaꞌo ꞌā i ruŋa i te rei.
4. Te nūnaꞌa aŋa e ai rō ꞌā te rāua derecho mo oꞌo i rote haka tika haŋa o te nuku-nuku o te hāpaꞌo taŋata, ꞌe, pe he kī haŋa era i ruŋa i te rei.
Aratikuro 46.
Taꞌatoꞌa nūnaꞌa e ai rō ꞌā te rāua haka tere iŋa mo ai o te aŋa e mo kimi hai manaꞌu ōꞌona. He vaꞌai i te aŋa riva-riva e koia ko te hāpaꞌo, mo te oraraꞌa, mo haka ora i tōꞌona mahana taꞌe aŋa, ꞌe mo haka tapa ōꞌona mai roto i te roa pāpaꞌi digital, e takoa mo ai mo haka eꞌa he indemniza i a ia e mo moꞌa i tōꞌona derecho hōhonu taꞌatoꞌa i rote roa era o te aŋa.
Te nūnaꞌa aŋa ŋā viꞌe ꞌe ŋāŋata e ai rō ꞌā te rāua derecho mo ꞌouhou riva-riva e mo tano mo noho naho-naho i muri i tōꞌona huaꞌai. Taꞌatoꞌa nūnaꞌa e ai rōꞌā tōꞌona derecho mo ꞌouhoi riva-riva e pē tū huru ꞌā ki te rahi o te aŋa.
3. E tapu taꞌatoꞌa huru o te ꞌamahiŋo i ruŋa i te taŋata aŋa, te haka eꞌa iŋa e te haka tapa-tapa, te meꞌe nō mo uꞌi, ko ꞌite ꞌā mo haka tere i tāꞌana aŋa.
4. Te Mōtuha Henua he aŋa i te poritika puvrika mo tano mo haka tī-tika e mo haka riva-riva i te aŋa mo te huaꞌai mo te kona era e noho era he kāiŋa, e mo te aŋa era mo hāpaꞌo i te rauhuru nūnaꞌa.
5. Te Estado he moꞌa i te derecho mo haka ai o te poki o te nūnaꞌa aŋa, he haka kore i te kuꞌi-kuꞌi mo ai he hetu ki te oraraꞌa o te poki i roto i te manava, ꞌe he hāpaꞌo i te derecho o te matuꞌa tane ꞌe o te matuꞌa vahine.
6. I te roa era o kampō ꞌe o te nūnaꞌa ꞌoka kai, te Mōtuha Henua he vaꞌai i te vaha riva-riva tī-tika hora ena e aŋa ena hai taꞌu e tahi, e koia ko te hāpaꞌo ko te haka tere tōꞌona haka tere o te aŋa e takoa o te hāpaꞌo taŋata.
7. Ko aŋi-aŋi ꞌā te aŋa he rāveꞌa hōhonu. E tahi nuku-nuku haka tere e ia mau ꞌā mo mataꞌite e mo hāpaꞌo hai roa tī-tika i te nūnaꞌa aŋa, e pē ira ꞌā i te rauhuru nuku-nuku.
8. Ko tapu ꞌā taꞌatoꞌa vaha rake-rake mo te taŋata mo aŋa, e pē ira ꞌā mo taꞌe haŋa e ko tano mo haka aŋa ꞌo mo raveꞌino ꞌe mo ꞌamahiŋo i ruŋa i te taŋata.
Aratikuro 47.
1. te nūnaꞌa aŋa ŋā viꞌe ꞌo ŋāŋata o roto i te roa era he sector puvriko e privao, e tano nō mo aŋa o te rāua sindicato. Te hāꞌauraꞌa o te derecho nei mo haka nuku-nuku mo hāꞌau taꞌatoꞌa, mo ai kai tano, e tano nō mo kimi i te rauhuru rāveꞌa mo moto ki te rāua haka tere haŋa pahe taŋata.
2. Te nuku-nuku o te nūnaꞌa taŋata aŋa i a rāua mau ꞌā te reꞌo mo oho mo vānaŋa mo hāꞌau  ki te rāua ruŋa vaꞌe.
3. Te haka tere iŋa nei o te haka nuku-nuku iŋa aŋa e tano nō a rāua mo ꞌāpapa pahe nuku-nuku sindical i te rāua manaꞌu ko haka tika ꞌā a roto i te roa taꞌatoꞌa, e tano nō mo aŋa a rote roa o te henua, ꞌo, ꞌa haho, e tano nō takoa mo oꞌo ki roto i nī ŋā vaha ꞌo mo eꞌa mai roto i nī ŋā vaha, mo rāua ꞌā e kimi i te hopeꞌa raꞌa, ꞌe mo aŋa i te rauhuru makenu e rāua mau nō ꞌina ko oꞌo mai tētahi ki ruŋa i te rāua haka tere iŋa.
4. Taꞌatoꞌa nuku-nuku o e aŋa e ai rō ꞌā te meꞌe era e kī ena he personalidad jurídica, i te roa era mo ai ko tāpaꞌo ꞌā te rāua estatuto ꞌa roto i te haka tere haŋa o te rei.
5. E vaꞌai i te vaha mo hāꞌau mo taui e kī ena taꞌatoꞌa. Mo te nūnaꞌa aŋa, ŋā viꞌe e taŋata e vae pē hē ka vānaŋa ena ꞌe he aha te meꞌe haŋa, i roto ꞌā e hahaꞌo ena te hāꞌau nei o te ramal, sectorial e territorial. Te meꞌe nō e ko tano mo hāꞌau i ruŋa i te roa era ko tāpaꞌo ꞌā e te rei mo te nūnaꞌa ŋā viꞌe aŋa e mo te taŋata aŋa.
6. Te Tāpaꞌo Hōhonu he kī, e ai rō ꞌā te haka tere haŋa o te nūnaꞌa aŋa mo oho ki te rāua ture ꞌo ruŋa i te aŋa. Mo rāua ꞌā e uꞌi he aha te rāua ture ka maꞌu ena mo haka tere ꞌe mo haka roŋo mai e te rua pāꞌeŋa era, e te rei, e ko tano mo taꞌe haꞌatiꞌa mo maꞌu i te rāua manaꞌu.
7. Te rei e ko tano mo taꞌe haꞌatiꞌa i te nūnaꞌa mo maꞌu i te rāua ture aŋa. Te rei e tano nō mo kī ki roa hē ka tuꞌu ena te ture, taꞌe hetu, ki te haka tere iŋa, ki te oraraꞌa, ꞌe ki te hāpaꞌ iŋa o te nūnaꞌa noho i rote kāiŋa.
9. E ko tano mo oho ki te huelga te nūnaꞌa o te mūtoꞌi ꞌe tētahi atu hāpaꞌo henua.
Aratikuro 48.
Te nūnaꞌa aŋa, a roto i te rāua sindicato, e ai rō ꞌā te rāua rāveꞌa mo haka tere ꞌararua ko te empresa. Mo te rei e haka tika a vaha hē ana haka tere te ŋā haka tere iŋa nei.
Aratikuro 49.
1. Te Mōtuha Henua he haka aŋi-aŋi i te aŋa tāvini ꞌe i te hāpaꞌo, pē ira ꞌā i te aŋa nei mo hāpaꞌo i te nūnaꞌa, roa hōhonu mo naho-naho o te taŋata ana noho e pē ira ꞌā mo te henua, he aŋa haka ꞌou e tahi mo haka pūai o te henua.
He aŋa haka ꞌou e tahi e oꞌo rō ꞌā ki rote vaha era o te ono o te henua, e a rāua, e hahaꞌo ki rote roa era o te poritika puvrika.
Te Mōtuha Henua ko aŋi-aŋi ꞌā mo haka tere i roto i te nūnaꞌa te roa era o te rauhuru huru o te taŋata, e he kimi i te rāveꞌa mo haka vahi-vahi ki te aŋa ꞌe ki te hāpaꞌo iŋa, e hāpaꞌo mo taꞌe tuꞌu pahe ꞌino mo tētahi.
Aratikuro 50.
1. Taꞌatoꞌa nūnaꞌa e ai rō ꞌā tōꞌona haka tere haŋa hōhonu mo hāpaꞌo i a ia. Mai te hora e poreko ꞌiho nō mai ꞌā e ki te mate iŋa ōꞌona, e pē ira ꞌā mo hāpaꞌo e ia i a ia mau ꞌā. Mo te Mōtuha Henua e vaꞌai i te rauhuru rāveꞌa mo haka tī-tika i te hāpaꞌo iŋa nei i a ia a rote roa riva-riva e pē tū huru ꞌā ki tētahi nuꞌu a roto i te roa era e moꞌa e hāpaꞌo.
2. Mo te Mōtuha henua e uꞌi mo vaꞌai i te derecho a roto i te rauhuru rāveꞌa mo hāpaꞌo, e takoa mo ai o te poritika puvrika e uꞌi rō ꞌā i te derecho humano, e pē ira ꞌā i te roa era o rauhuru huru o te taŋata, ꞌe e haka pūai i tōꞌona haka tere iŋa e ia mau ꞌā. Te haka tere iŋa mai te Mōtuha henua pē ira ꞌā haka pā te viꞌe te taŋata, hāꞌūꞌū e e haka tere rō ꞌā e te ao taꞌatoꞌa, e pē ira ꞌā e ai i tōꞌona haka tere iŋa. Te haka tere iŋa o te moni koroꞌiti koroꞌiti nō ka tu'u rō ki te roa tano.
3. Te haka tere iŋa e 'ara te mata ki te ŋā poki tane, ŋā poki vahine, 'e ki te ŋā poki taŋa 'āpī, ki te nūna'a pa'ari e ki te nūna'a e ai rō 'ā te ku'i-ku'i i rō tō'ona hakari, e pē ira 'ā ki te nūna'a e ai te rua e te hokorua mo hāpa'o i a ia 'o mo makenu ō'ona e ai rō 'ā te māui-ui 'ina he rāve'a toe, e pē ira 'ā takoa, e u'i a ruŋa te haka tere haŋa o te ŋā nu'u ena e hāpa'o rō 'ā i te ŋā nu'u māui-ui nei.
Aratikuro 51.
1. Ta'ato'a taŋata e ai rō 'ā tō'ona roa hōhonu mo ai tō'ona hare riva-riva mo noho riva-riva ki tano ai mo haka tere pūai ō'ona pahe taŋata pahe hua'ai e pehe nūna'a o te kāiŋa.
2. Te Mōtuha Henua e u'i i te rāve'a ta'ato'a mo va'ai i te vaha i roto i te haka tere iŋa nei, koia ko te u'i haŋa e ai te roa 'iti-'iti nei mo ha'amata, he kona mo noho, e te nui-nui tano, e te me'e mo popo ki roto ko tano 'ā ki te maneŋe iŋa, hai vaha tano mo haka ai e mo haka poreko o te orara'a, rauhuru hāꞌūꞌū e va'ai takoa i te ara riva-riva mo tuꞌu ki te hare, te noho iŋa tano, te hāpaꞌo iŋa, te pertinencia cultural o te huru o te hare pa he me'e kī ena o ruŋa i te rei.
3.- Te Mōtuha Henua e tano nō mo hokorua i te aŋa iŋa o te hare, i te 'āpapa iŋa, i te hāpa'o iŋa, 'e i te haka 'āpī haka 'ou o te hare. Te Mōtuha Henua he u'i a ruŋa i te nu'u era 'ina rāua rāve'a riva-riva o rote nūna'a e ai rō 'ā te ku'i-ku'i i rote roa era o te rāua derecho mo hā'ū'ū i rote poritika nei o te hare.
Te Mōtuha Henua he u'i i te rāve'a o te hare mo te nūna'a era ko tōtōā 'ā, mai te ŋā viꞌe ki te rauhuru huru o te taŋata, e pē ira 'ā tētahi rave'ino, ko tāpaꞌo ꞌā i ruŋa i te rei
Te Mōtuha Henua he va'ai i te henua mo haka tu'u o te hare riva e takoa e kimi i te rāve'a mo va'ai hai kona riva-riva mo haka tu'u o te hare. E haka tere rō 'ā i te rāve'a e tahi o ruŋa i te rauhuru henua público, e tano nō mo va'ai mo te nu'u mo noho ai ka kimi i te rāve'a i te henua fiscal mo va'ai a roto i te roa social nei, e pē ira 'ā mo ho'o mai o te henua mai te nūnaꞌa privado ko tāpa'o 'ā i ruŋa i te rei mo va'ai ki te taŋata. Pē ira ꞌā, mo uꞌi i te rauhuru rāveꞌa tano mo taꞌe haꞌatiꞌa i te kona mo te rahi raꞌa o te taŋata, ko tāpaꞌo ꞌā i ruŋa i te rei.
Aratikuro 52.
Te noho iŋa i te kāiŋa e i roto i te henua he haka tere haŋa hōhonu o te ta'ato'a, te u'i haŋa, hai riva-riva mo te ta'ato'a, koia ko tōꞌona haka tere iŋa hōhonu i roto i te kona 'o i roto i te henua, hai democracia koia ko tētahi nūnaꞌa koia ko te maꞌitaki i te kona noho.
Ta'ato'a nūna'a e ai rō 'ā te rāua derecho mo noho mo haka punua 'e mo haka tere i roto i te rauhuru kona pahe taŋata, e 'ina ko ai te rave'ino e e haka tano ki noho riva-riva ai.
Te aŋa o te Mōtuha Henua he haka tika he 'āpapa 'e he kimi i te rāve'a o te territorio 'e o te kona mo noho o te taŋata, e pē ira 'ā takoa, he haka tika pē hē ka noho era i ruŋa 'e pē hē ka tano era mo aŋa i roto i te kona era i ruŋa i te henua, e haka tika ki te u'i haŋa nui-nui o te roa era o te equidad territorial sostenibilidad e accesibilidad universal, e ma'u te ŋā mana'u hōhonu nei ki roto i te aŋa iŋa o te hare.
Te Mōtuha Henua he hāpa'o a rote roa riva-riva i te rauhuru rāveꞌa, he vaha mo te taꞌatoꞌa, makenu iŋa 'ina he ku'i-ku'i i roto 'e mo noho naho-naho, hai rāve'a riva-riva mo makenu ki tētahi kona, e pē ira 'ā takoa, he haka takea pē nei ē, he 'āmui te nūna'a 'e ki te kona, e pē ira 'ā e uru mo u'i he aha te roa hōhonu o tō'ona henua, 'e e haka tika te 'āpapa haŋa o te urbanía ꞌe o te haka tere haŋa.
Te Mōtuha Henua he hā'ū'ū ki te nūna'a o te kona i roto i te roa nei mo haka tika i te henua 'e i te poritika o ruŋa o te hare, e pē ira 'ā takoa he haka takea 'e he pu'a i te rima i te roa o te comunidad mo ai o te hare.
Aratikuro 53.
Ta'ato'a nūna'a e ai rō 'ā te rāua haka tere iŋa mo noho riva-riva ꞌina e tahi ꞌamahiŋo. he aŋa hōhonu o te Mōtuha Henua mo hāpa'o e mo haka tere riva-riva, e 'i roto i te derecho nei ta'ato'a nūna'a a roto i te poritika he haka tere mo ta'e tu'u ki te moto ki te toke, 'e e u'i te roa hōhonu o ruŋa o te roa era o te rauhuru miro 'o rauhuru haka tere haŋa o te materiare, e te kona e te nūna'a, 'e haka puai i te kona noho o te nūna'a koia ko te rāua henua.
Te aŋa mo ta'e hetu o te moto o te 'ati 'e haka pūai e te nūnaꞌa puvriko ko kī ꞌā i ruŋa i te rei, koia ko te haka tika hai moꞌa ꞌa ruŋa i te haka tere iŋa hōhonu o te taŋata.
Aratikuro 54.
1. Te Mōtuha Henua, he hāpaꞌi i te kai o te kona noho. ꞌO ira a ia he hā'ū'ū mo haka punua e mo tari i te rauhuru kai, kai riva-riva mo te hakari e koia ko te ho'o 'a rote rāve'a tano, 'e, he kai riva-riva ecológicamente koia ko te mo'a.
Te Mōtuha Henua he haka pūai he hā'ū'ū ki te rauhuru ha'a'apu maꞌitaki koia ko te uꞌi roa.
He aŋi-aŋi, he haka rarama, he hāꞌūꞌū i te ꞌoka iŋa tupuna, e pē ira ꞌā i te rauhuru rāveꞌa mo tari mai o te ika, e tētahi atu rāveꞌa mo haka rahi o te kai.
Pē tū rāveꞌa ꞌā, he haka rarama i te rauhuru tunu iŋa hōhonu o te kai o te henua.
Aratikuro 55.
Te Mōtuha Henua he haka pūai i te haka tere iŋa o te nu'u 'oka ha'a'apu o roto i te kona tupuna 'ina kai puru mo tano mo taui i te karu i roto i rāua, karu tupuna.
Aratikuro 56.
1. Ta'ato'a nūna'a e ai rō 'ā te rāua haka tere iŋa hōhonu mo kai riva-riva ki naho-naho, ki haka tano e ki ora riva-riva ai, e haka tano te kai ki te huru o te noho iŋa. Te haka tere iŋa nei e va'ai rō 'ā takoa mo te nu'u ko vae 'ā i te rāua huru haŋa mo kai, e ai rō 'ā te ku'i-ku'i o tō'ona orara'a.
Te Mōtuha Henua he u'i i te rāve'a i te ta'u ta'ato'a mo va'ai i te kai pa he derecho e tahi mo te ŋā nūna'a era e noho rō 'ā i te kona roa, te Mōtuha Henua e pu'a i te rima.
Aratikuro 57.
1. ta'ato'a nūna'a e ai haka tere iŋa hōhonu mo te vai, 'e i te vahi-vahi tano, ma'itaki, riva-riva, 'e, hai rāve'a tano mo rava'a. Te Mōtuha Henua e hāpa'o i te haka tere iŋa nei mo te hora nei 'e mo te nūna'a ena pē mu'a ka oho ena.
Te Mōtuha Henua e vaꞌai te haka tere iŋa nei mo haka riva-riva o te nūnaꞌa i te rauhuru kona.
Aratikuro 58.
Te Tāpaꞌo Hōhonu ko aŋi-aŋi ꞌā pē nei ē te nūna'a tupuna o te rauhuru hau, te vai e ai rō 'ā i te kona i rote rāua henua, henua tupuna. Te aŋa o te Mōtuha Henua, he kimi i te rāveꞌa mo hāpa'o tahi i te vai o rā ŋā kona koia ko te tuhaꞌa iŋa.
Aratikuro 59.
1. Ta'ato'a taŋata e ai rō 'ā tō'ona rāveꞌa mo ai o te mōrī, 'e, 'ina ko haka ku'i-ku'i 'ana rava'a e 'ina ko 'ati.
Te Mōtuha Henua he va'ai i te vaha riva-riva e ta'e ku'i-ku'i o rote roa era o te mōrī, mo noho riva-riva o te taŋata, e pē ira 'ā, e ai te roa nei o te mōrī pau rō te mahana.
Pē ira ꞌā e u'i i te rāve'a mo aŋa e tahi matriz energética e kī ena mo tuha'a i te mōrī, 'e te tuha'a iŋa 'e descentralizada 'e mo te rahi ra'a, e te mōrī nei e kimi i te rāve'a ma'itaki, e 'ina ko ku'i-ku'i te henua e te kona era e noho era, 'o ira e kī ena, he mōrī ma'itaki.
Te kona haka tere mōrī o te nūna'a taꞌatoꞌa.
Te Mōtuha Henua he hā'ū'ū mo hāpa'o i te ŋā empresa cooperativa ena 'o e hā'ū'ū ena mo ai o te mōrī, e takoa, mo haka tano i te haka pau iŋa i te mōrī.
Aratikuro 60.
1. Ta'ato'a nuna'a e ai ro a te raua roa hōhonu mo aŋa rauhuru makenu mo toꞌona hākari ꞌe te Motuha Henua he vaꞌai i te vaha mo te ŋā haka tete iŋa nei mo te rauhuru raveꞌa e tano no mo haka koa mo rote roa era o te hapi mo te ꞌaꞌati, mo te ꞌaꞌati puai. ꞌE mo ravaꞌa te ŋā haka tere iŋa nei e aŋa e tahi poritika topa kē pe he meꞌe era e kī era e te rei.
2. Te Mōtuha Henua ko aŋi-aŋi ꞌā i te roa hauhaꞌa mo te nunaꞌa o te deporte. E u'i te raveꞌa mo uru o te nuꞌu e haka rahi e haka nuku-nuku te haka tere iŋa i roto i te roa nei o te pukuraŋa ꞌe te maꞌu iŋa o te ŋā deporte nei mo haka riva-riva o te hākari ꞌe te rei he vaꞌai te vaha ki te nunaꞌa ꞌe ki te rauhuru kona mo haka tere i te deporte. E hahaꞌo te ŋā poki tane, ŋā poki vahine ꞌe pē ira ꞌā te taŋa āpī ꞌe i roto i te kona hare hapi era ꞌe pē ira a takoa i te ŋā kona nuku-nuku ena he haka tere.
3. Te rei e haka tika ꞌe he kī i te haka tere haŋa hōhonu mo te ŋa nukunuku ena publica ena o privado e haka tere ena i te roa o te deporte, deporte profesional ꞌe pe ira a i te rauhuru aŋa mo te roa era mo te nunaꞌa mo te ono henua mo te economia, ꞌe i roto i te ŋa haka tere iŋa  nei te mee hohonu he democracia ꞌe he haka piri te haka tere iŋa o te rauhuru nuku-nuku.
Aratikuro 61.
Ta'ato'a nūna'a e ai rō 'ā tō'ona haka tere iŋa o ruŋa o tōꞌona hakari 'e mo haka punua takoa. 'I roto i tōꞌona haka tere iŋa nei e tano nō ia mo haka topa i tō'ona mana'u e ia mau nō e koia ko te rara 'o ruŋa i tō'ona hakari, 'e, o te haka tere iŋa o tō'ona piri haŋa, mo haka punua, mo ŋaro'a o te ora e takoa mo ta'e ai o te poki.
Te Mōtuha Henua he hokorua i tōꞌona haka tere iŋa e ꞌina ko rave'ino 'o 'ina ko u'i huru kē, koia ko te u'i a rote rauhuru haka tere iŋa o te nūnaꞌa, e pē ira 'ā a roto i te haka tere iŋa hōhonu; e pē ira 'ā mo ꞌite mo hāpī, ꞌo ruŋa i tōꞌona hakari takoa, rauhuru rāve'a mo hā'ū'ū koia ko te hāpaꞌo i te ŋā vi'e ta'ato'a e ki te nūna'a e tano nō mo punua o te poki 'o mo hanautama mo va'ai i te vaha mo haka hānau, e takoa, mo haka kore i tō'ona hānau hai mana'u ō'ona, he poreko haŋa 'e he ma'u iŋa i te poki hai haŋa ō'ona 'e e hāpa'o i a ia. E pē ira 'ā takoa, he hā'ū'ū mo haka tere ō'ona 'ina ko rave'ino 'e e ko tano mo uru te toru taŋata mo kī he aha tā'ana me'e mo aŋa, e ko tano e tētahi 'e e ko tano te institucione, koia mau nō i 'ite.
3. Mo te rei e haka tika te ŋā haka tere iŋa nei.
Te Mōtuha Henua ko 'ite 'ā mo mo'a i te derecho o te nūna'a mo uru ki te rauhuru rāve'a o te ciencias hai mana'u ō'ona e 'ina ko haka rake-rake te mana'u mo haka tere e ia mau 'ā.
Aratikuro 62.
Ta'ato'a nūna'a e ai rō 'ā tōꞌona vaha mo haka tere e rāua mau 'ā, e pē ira 'ā, mo 'āpapa mo oho i tō'ona rāve'a riva-riva i te roa era o te haka tere iŋa, o tō'ona noho iŋa, 'e i tā'ana rauhuru aŋa ta'ato'a i roto i te roa nei o te orara'a.
Aratikuro 63.
Ko tapu 'ā te haka ūtu'a, te haka aŋa kai haŋa e te taŋata, te haka tāvini e pē ira ꞌā te raveꞌino i te rauhuru haka tere iŋa. Te Mōtuha o te Henua he haka tere a rote poritika mo taꞌe tuꞌu ki te raveꞌino ki te haka ūtu'a e mo haka oti i te roa nei o te haka ūtu'a i te taŋata. E pē ira ꞌā mo hāpa'o e u'i i te rāve'a mo haka tika mo 'ouhou mo mo'a i tō'ona haka tere iŋa e mo u'i mo here haka 'ou mai ki roto i te nūna'a, nūna'a ko aŋa 'ā i te me'e rake-rake i ruŋa, e ko haka ūtu'a 'ā e ko 'amahiŋo 'ā i ruŋa.
Aratikuro 64.
1. Ta'ato'a nūna'a e e tano nō mo haka pūai i a ia, e mo aŋi-aŋi ko ai ia, i roto i te rauhuru rāveꞌa e haka tere iŋa, e i roto ꞌā takoa te roa era o tōꞌona hakari ꞌe tō'ona 'īŋoa e tō'ona haŋa iŋa ꞌe tōꞌona piri iŋa.
2. Te Mōtuha Henua he va'ai tahi i te vaha nei mo haka tere o te derecho o te nūna'a a roto i te roa era he haka tika e aŋa 'e he haka tere a rote rei ko tāpa'o 'ā.
Aratikuro 65.
1. Te nūnaꞌa o te hau tupuna e te rāua pukuraŋa e tano nō mo haka aŋi-aŋi ko ai rāua e mo'a i te rāua haka tere iŋa, te rāua noho iŋa, te rāua uꞌi iŋa ꞌe te rāua nuku-nuku.
2. Ko tapu ꞌā te asimilación forzada e pē ira ꞌā te haka kore i te haka tere iŋa hōhonu.
Aratikuro 66.
Te nūnaꞌa o te rauhuru hau tupuna e ai rō ꞌā te rāua haka tere iŋa hōhonu mo ꞌui taꞌatoꞌa rāveꞌa i raꞌe ki te haka tere iŋa i ruŋa i te rāua kona. Te Mōtuha Henua e vaꞌai i te rāveꞌa taꞌatoꞌa tī-tika mo aŋi-aŋi riva-riva ꞌe mo uru o te nūnaꞌa ki roto, ha roto i te rauhuru nuku-nuku pūꞌoko o rāua, ꞌe kimi te rāveꞌa ꞌi raꞌe, e hōhora maꞌitaki, ꞌa roto i te vaha riva-riva mo aŋi-aŋi ꞌe hai parautiꞌa ꞌe hai manaꞌu riva-riva.
Aratikuro 67.
1. Ta'ato'a nūna'a e ai rō 'ā tō'ona haka tere haŋa mo mana'u e mo haka topa ki roto i tō'ona u'i haŋa i te henua e i tō'ona uꞌi iŋa ki te ꞌAtua. I roto i te haka tere iŋa nei, e tano nō ia mo vae i tō'ona religión, 'o, mo huri ki tētahi mana'u ō'ona, 'o u'i haŋa ō'ona, 'e, e haka tere rō 'ā i te kona público, e pē ira 'ā i te kona privado, i roto e aŋa ena te rāua ŋoŋoro, te rāua haka tere haŋa ki te 'Atua, 'o, ki te rāua mana'u haŋa ena, e takoa e hāpī rō 'ā ki te rāua nūna'a.
2. E tano nō mo aŋa o te rāua kona mo tu'u mo pure mo haka topa o te rāua mana'u, mo haŋa, mo piri, 'e rā ŋā kona, e hāpa'o, e mo'a, e te ŋā kona era e ai rō 'ā te roa o te vārua, e to'o mai e hāpa'o, e pē ira 'ā, i te rauhuru me'e e ai rō 'ā te hā'aura'a nui-nui mō'ona pahe taŋata 'o mo te nūna'a pē nei e kī ena he kona tapu, he 'ite mo hāpa'o.
3. Te Mōtuha Henua ko 'ite 'ā, ko aŋi-aŋi 'ā pē nei ē, te vārua o te taŋata me'e hōhonu i rō tō'ona haka tere iŋa.
4. Te nūna'a haka tere i te religione, 'e i te roa vārua e tano nō mo piri pehe nūna'a jurídico, e ko tano mo ravaꞌa i te moni a roto i nī ŋā vaha, e te rāua hauhaꞌa taꞌatoꞌa e haka hōhora a rote roa maꞌitaki ko tāpaꞌo ꞌā i ruŋa i te rei, ꞌe e moꞌa te haka tere iŋa hōhonu ko tāpura ꞌā ꞌi ruŋa i te Tāpaꞌo Hōhonu.
Aratikuro 68.
1. Taꞌatoꞌa nūnaꞌa e ai rō ꞌā tōꞌona roa hōhonu mo mate riva-riva
2. Te Tāpaꞌo Hōhonu he va'ai i te vaha mo te nu'u ko haka topa 'ā tō'ona mana'u, e ko 'ite 'ā pē hē ana hāpa'o i a ia hora era ko hāhine 'ā mo mate.
3. Te Mōtuha Henua he va'ai i te vaha mo hāpa'o i te nūna'a ko rahi 'ā te māui-ui e ko pūai 'ā, nūna'a ena e kī ena, crónica avanzada, 'e, 'ātā haka pūai te hāꞌūꞌū ki te nūna'a era e ai rō 'ā tō'ona ku'i-ku'i i tō'ona noho iŋa social.
Te rei he haka tika i te rāve'a mo haka tere i te rāveꞌa taŋata e i roto takoa mo aŋi-aŋi riva-riva 'e mo hokorua hai rāve'a tano.
Aratikuro 69.
Ta'ato'a nūna'a e ai rō 'ā te rāua rāveꞌa taŋata mo noho mo ha'ere i te kona e tahi o roto i te henua nei ko Tire, e pē ira 'ā mo uru 'e mo e'a mai roto i nī ŋā kona. Mo te rei e haka tika i te haka tere iŋa nei.
Aratikuro 70.
Taꞌatoꞌa nūnaꞌa e ai rō ꞌā tōꞌona vaha taŋata ōꞌona mau ꞌā  ꞌi muri i tōꞌona hua'ai e 'ina e tahi taŋata 'o pūꞌoko tano mo ta'e ha'ati'a mo haka tere i te rāveꞌa nei, 'e ai nō i te ŋā roa era ko tāpa'o 'ā i ruŋa i te rei.
Te kona privado o te taŋata, e ko tano mo uru tahaŋa. E tano nō mo uru 'ana ai e ai rō 'ā te parau judicial, e te parau nei, ko haka ma'u 'ā te roŋo, e ai rō 'ā te roa kē, pe he me'e era ko tāpa'o 'ā i ruŋa i te rei, e te roa era ko takea 'ā te toke 'o te 'ati hai mata o te mūto'i, i rā hora ana tano mo 'a'aru.
3. Ta'ato'a parau e te roŋo o te taŋata meꞌe tapu,  pē ira ꞌā tōꞌona metadato. Te interceptación te 'a'aru haŋa te apertura te registro o te revisión o te taŋata e aŋa hai parau judicial, ꞌe e ai ko hāꞌaki ꞌā i raꞌe.
Aratikuro 71.
1. Ta'ato'a nūna'a e tano nō i rō tō'ona haka tere haŋa taŋata mo kimi i te kona mo asilo 'e mo piko ōꞌona. Mo te rei e tahi he haka tika e haka aŋi-aŋi a ia he refugiado, e pē ira ꞌā i te hāpaꞌo iŋa i a ia ko pāpaꞌi ꞌā mo te riva-riva o te nūnaꞌa e kimi ꞌā i te asilo mo riva mo hāpaꞌo i a ia.
2. 'Ina e tahi taŋata mo ai ko nono'i 'ā ki te asilo pa he refugiado, e ko tano mo haka hoki ki te henua era ko ku'i-ku'i ꞌā tō'ona orara'a, o raveꞌino rō pahe taŋata o kuꞌi-kuꞌi rō a ia.
Aratikuro 72.
1. Ta'ato'a nūna'a e tano nō mo haka piri ki tētahi, 'e 'ina ko nono'i mo haꞌatiꞌa.
2. E hāpaꞌo te haka tere iŋa o te rauhuru nuku-nuku mo rova'a o te rāua me'e era e tute era, e pē ira 'ā takoa, i te rāua haka tere haŋa i roto i rāua, i te rāua 'āpapa haŋa i te aŋa 'e tētahi atu rāve'a ko tāpa'o 'ā.
3. Mo ai o te personalidad jurídica te nuku-nuku e haka piri pahe me'e era ko tāpa'o 'ā i ruŋa i te rei.
4. Te rei e tano nō mo haka noho i te rāveꞌa nei mai roto i te roa era o te mūtoꞌi 'e o te rauhuru Fuerzas Armadas.
Aratikuro 73.
1. Te Mōtuha Henua, ko aŋi-aŋi 'ā i te haka tere iŋa social, económica 'e productiva o te cooperativa i roto i te haka tere haŋa era mo hā'ū'ū, e pē ira 'ā mo pu'a i te rima i te rāua aŋa.
2. Te cooperativa ne tano nō mo haka nuku-nuku i roto i te federacion ꞌo i roto i te confederacion 'o tētahi atu huru o te haka piri haŋa pa he nuku-nuku. Mo te rei e haka tika i te rāua haka tere iŋa e moꞌa i te rāua autonomía, e haka toro a ruŋa rauhuru rāveꞌa tano, te rāua huru e te rāua tute iŋa.
Aratikuro 74.
Te nuku-nuku profesional he corporación e ai rō ꞌā te rāua derecho puvriko, o te henua, autónomo, e te rāua aŋa he hāꞌūꞌū ki te Mōtuha Henua. Pē ira ꞌā mo haka tika a rote roa maꞌitaki o te nūnaꞌa o te rauhuru profesión mo haka takea ki te Mōtuha Henua e tētahi atu ko tāpaꞌo ꞌā i ruŋa i te rei.
Aratikuro 75.
1. Ta'ato'a nūna'a e ai rō 'ā te rāua haka tere iŋa taŋata mo piri e mo haka hōhora i te rāua mana'u i rote kona privado 'e pē ira 'ā i te kona mo te taꞌatoꞌa, 'ina ko nono'i mo haꞌatiꞌa mo hōhora i te rāua mana'u 'o mo kī.
2. Te koro taŋata i te kona o te taꞌatoꞌa, mo ta'e ha'ati'a mo aŋa e ai a roto i te rei.
Aratikuro 76.
1. Ta'ato'a nūna'a e ai rō 'ā te rāua haka tere iŋa taŋata mo tāpa'o mo haka hōhora 'e mo oho mo kī i tō'ona mana'u 'o i tō'ona ku'i-ku'i ki te nūna'a pūꞌoko o te Mōtuha Henua.
2. Te rei he haka tika i te ta'u 'e i te rāveꞌa mo pāhono i te roŋo e takoa pē hē e haka ma'u ki rāua haka tere ena a roto i te roa o te rauhuru reꞌo mo haka tere i te roa hōhonu nei.
Aratikuro 77.
Taꞌatoꞌa nūnaꞌa e tano nō mo uru mo kimi mo nonoꞌi e mo rovaꞌa e mo haka rarama i te rauhuru roŋo puvrika o te rauhuru nuku-nuku o te Mōtuha Henua ꞌo o tētahi nūnaꞌa aŋa, a roto i te roa era ko tāpaꞌo ꞌā e te rei.
Aratikuro 78.
1. Ta'ato'a nūna'a nātura o jurídica e ai rō 'ā tō'ona haka tere iŋa taŋata e tano nō mo ai rauhuru hauhaꞌa ō'ona, 'e e tapu te ŋā ono era o te ta'ato'a, ko tāpura 'ā i ruŋa i te Tāpaꞌo Hōhonu ꞌe i ruŋa i te rei, e ko tano koe mo to'o i te me'e o te ta'ato'a.
2. Mo te rei e kī pē hē 'ana ho'o 'o ana rava'a te kona o te henua, ki kona hē ana tu'u, 'e, he aha he aha te me'e tano a roto i te roa haka tere social 'e ecológica.
3. 'Ina e tahi taŋata tano mo ha'ati'a mo to'o i te me'e o tētahi, 'e mo ai pē ira e ai e tahi rei ko ha'ati'a 'ā mo haru mo te ai o te aŋa pública 'o mo te riva-riva o te rahi ra'a ko tāpa'o 'ā e te legislador.
4. E te taŋata era ō'ona te kona o te henua e haka hoki hai me'e ko tano 'ā te hauha'a o tō'ona kona era 'ā, 'o, hai moni tano pē tū hauha'a ꞌā.
Te 'ouhou iŋa e va'ai e ki oti ana tano iho mo uru 'o mo to'o i te kona, 'e te taŋata 'o te vi'e i to'o era i tō'ona kona e tano nō mo ma'u i tā'ana ture e pē ira 'ā o te rahi o te moni 'e o te huru o te 'ouhou iŋa ki roto ki te hare tiꞌa mau mo te rei e kī.
6.Nō atu te huru o te ture ka haka aŋa era, e ai ko hā'aura'a riva-riva 'ā.
Aratikuro 79.
1. Ta'ato'a nūna'a nātura o jurídica e tano nō mo u'i i te rāua rāve'a mo haka nui-nui mo oho i te rāua aŋa. E haka tano te haka tere iŋa ki te roa era o te rei ko tāpura 'ā i ruŋa i te Tāpaꞌo Hōhonu, 'e pē ira 'ā e hāpa'o te nātura.
2. Te hakatere iŋa 'e te hope'a ra'a mo te rei e haka tika 'e e hā'ū'ū mo haka makenu 'e mo riva-riva mo oho o te ŋā nuku-nuku riki-riki ena, 'e pē ira 'ā takoa e hāpa'o i te nūna'a e ho'o ena.
Aratikuro 80.
1.- Taꞌatoꞌa nūnaꞌa e ai rō ꞌā te rāua haka tere iŋa pehe taŋata hoꞌo mo vae i tāꞌana meꞌe, mo aŋi-aŋi riva-riva, mo taꞌe haka topa kē e pē ira ꞌā mo hāpaꞌo i a ia i tōꞌona oraraꞌa i te vaha nātura takoa mo haka riva-riva mo ꞌouhou i te tārahu tano mo hāpī mo haka tano ana haka pau.
2. Te Mōtuha Henua he hāpaꞌo i te haka tere iŋa taŋata a roto i te roa o te aŋa riva-riva e pē ira ꞌā e tahi nuku-nuku mo hāꞌauraꞌa, mo oho mo uꞌi, mo haka ūtuꞌa e tētahi atu i rote rei.
Aratikuro 81.
1. Ta'ato'a nūna'a nātura o jurídica, e tano nō mo kī tā'ana vānaŋa mo haka topa i tō'ona mana'u, hai rauhuru rāve'a 'e a roto i te vaha tano era ki a ia, te hāꞌauraꞌa, he kimi he va'ai he haka rarama te ta'ato'a ꞌīrava o te rauhuru mana'u.
2. 'Ina he haka ūtu'a, me'e nō, te vānaŋa hope'a, mo te rei e kī.
Aratikuro 82.
1. Ta'ato'a taŋata e tano nō mo ma'u i tā'ana parau 'āpī i tā'ana vānaŋa ai ka haka rarama i roto i te rauhuru o te taŋata. E hai nī rāve'a e haka aŋi-aŋi 'ā pē nei ē mo ma'u rauhuru kona mo haka rarama 'o mo haka tere i te rauhuru parau 'āpī.
2. Te Mōtuha Henua e mo'a i te parau 'āpī 'o i te mana'u e haka tere ena a roto i te rauhuru kona e pē ira 'ā i te rauhuru parau 'āpī.
3. Ta'ato'a nūna'a mo ai ko mana'u 'ā pē nei ē ko kī 'ā i te me'e hape mō'ona a roto i te rauhuru puni-puni 'o parau 'āpī, e tano nō mo haka tika a roto i rā vaha mau 'ā, 'e 'ina ko 'ouhou ai ka kī mai tā'ana vānaŋa. Mo te rei e haka tika i te haka tere haŋa 'e e mo'a i te rauhuru kī haŋa 'e i te rauhuru ma'u iŋa o te mana'u.
Aratikuro 83.
Te Mōtuha o te Henua he hā'ū'ū i te rāve'a mo haka rarama i te rauhuru roŋo i te haka pūai iŋa i te región i te kona noho 'e i roto i te kāiŋa. E ꞌina ko haꞌatiꞌa mo ai e tahi nō nūna'a ana ma'u 'o e tahi nō nuku-nuku. Mo te rei e hāpa'o te haka tere iŋa nei mo ta'e hetu.
Aratikuro 84.
1. E ai rō 'ā rauhuru rāve'a mo haka rarama i te roŋo 'o i te parau 'āpī, a rote rauhuru vaha tecnológico, 'e, e pu'a rō 'ā i te rima i te roa era mo ꞌite, mo hāpī, o te ono henua, 'e mo hokorua i te rauhuru nuku-nuku o te kāiŋa.
2. Te ŋā rauhuru vaha nei e ai e haka rarama ki te ta'ato'a, 'e ana haka tere i te rauhuru kona, 'e haka piri i roto i a rāua 'ā. Pē tū huru 'ā, e tano nō mo haka tere hokotahi nō i te roa era o te Mōtuha o te henua, 'e e ai te tara mo 'ouhou ki rāua. Te rei he haka tika i te ŋā nuku-nuku nei, e pē hē e vae ena te pū'oko mo haka tere, 'e, e haka tika ena a ruŋa i te rāua rāve'a ko 'ite 'ā.
Aratikuro 85.
1. Taꞌatoꞌa nūnaꞌa e tano nō mo uru i rote vaha o te ao taꞌatoꞌa ꞌa roto i te rāveꞌa digital ꞌe pē ira ꞌā tecnológico o te roŋo ꞌe o te maꞌu i te parau ꞌāpī.
2. Te Mōtuha o te Henua he haka hahata i te vaha, pē tū huru ꞌā 'e mo te kona ta'ato'a a roto i te roa riva-riva e haka horo-horou e haka tika ki te ŋā kona ena ta'ato'a e tu'u ena te roŋo, 'o e haka ma'u ena te roŋo.
3. Te mōtuha henua he haka rarama e he uru ki roto mo haka pūai i te rāve'a o te terefonía e pē ira 'ā i te rauhuru vaha mo haka pūai mo haka rarama i te rauhuru rāve'a koia ko te tecnología. Mo te rei e haka tika mo haka tere.
4. Te Estado e hā'ū'ū mo va'ai i te vaha mo o te nūna'a ta'ato'a i rote kona nei e kī ena digital, e pē ira 'ā te rāua mākini ta'ato'a 'e he kona mo haka tere
5. Te Mōtuha Henua he kī e haka tere ꞌa rote roa tī-tika i rote vaha nui-nui nei o te red. E taꞌatoꞌa haka tere iŋa nei e te roa mo tapu mo te rei e haka tī-tika.
6. Te kona haka tere o te rauhuru roŋo he vaha mo te taꞌatoꞌa, nī ka ai atu huru kē huru kē tōꞌona pāeŋa.
7. Mo te rei e haka tika pē hē ana vaꞌai i te vaha espectro radioeléctrico.
Aratikuro 86.
1. Ta'ato'a nūna'a e tano nō mo hāpa'o e mo haka tere ia i tō'ona 'a'amu 'e i tō'ona me'e ko tāpa'o 'ā. E tano nō ia mo uru ki roto mo to'o mai i tō'ona me'e mo hāpa'o 'o mo ta'e haka rē i rote mākini, 'e, mo ta'e ha'ati'a 'o mo uru e tētahi mo takea o tō'ona haka tere iŋa ko pāpa'i 'ā, e pē ira ꞌā tako mo haka tī-tika mo haka kore ꞌo mo oho ki te vaha kē; e tapu i tētahi haka tere iŋa ko tāpaꞌo e te rei.
2. Te uru haŋa ki te parau o te rahi ra'a o te nūna'a e haka tere a roto i te roa era ko tāpa'o 'ā i rote rei, 'e e haka tano i te roa hōhonu o te rei, o te parauti'a, o te riva-riva, e haka ma'itak, e hāpaꞌo riva-riva, pē ira 'ā e haka tano nō te kimi iŋa 'e te haka tere iŋa mo ravaꞌa o te parau.
Aratikuro 87.
Ta'ato'a nūna'a ai rō 'ā tōꞌona rāveꞌa pe he taŋata mo hāpa'o e mo haka tere i te hāpaꞌo o te roa informática. Te Mōtuha o te Henua e tētahi atu nu'u e kimi i te rāve'a riva-riva tano mo hāpa'o i te rauhuru taŋata e pē ira 'ā i tō'ona me'e ō'ona mau nō, ꞌe e va'ai te vaha mo tu'u ki te roa era pē hē ana haka tika o ruŋa i te me'e ko haka rarama 'ā 'e, haka tere haŋa era ko tāpa'o 'ā i ruŋa i te rei mo rāua e u'i.
Aratikuro 88.
Ta'ato'a nūna'a e tano nō mo uru ki te rauhuru kona mo haka tere mo pāpa'i hai ŋā mākini 'āpī ena 'e, 'ina ko hetu te rave'ino ki rāua. Te mōtuha o te Henua he aŋa i te rauhuru rāve'a mo haka rarama i te ŋā rāve'a nei mo ta'e hetu o te me'e 'ino, e pē ira 'ā mo haka takea 'e mo ai ko hape 'ā e u'i i te rāve'a mo haka hoki hai me'e riva-riva, e te ŋā haka tere iŋa nei ko va'ai 'ā ki te ŋā vi'e, ki te ŋā poki tane, ŋā poki vahine, taŋa 'āpī, 'e ki tētahi nu'u era e topa kē rō 'ā te rāua haka tere iŋa, te rāua mana'u 'e i te rāua noho iŋa ki te vi'e ki te taŋata.
2. Te haka tere iŋa 'e te huru 'e ki roa hē ana tano mo tu'u, mo te rei e tāpa'o
Aratikuro 89.
Ta'ato'a nūna'a e tano nō mo hāpī i te rāve'a nei o te digital mo haka nui-nui tō'ona 'ite mo haka pūai, pē ira 'ā i tō'ona mana'u 'e i tō'ona haka tere haŋa a roto i te ŋā mākini nei mo tō'ona riva-riva. Te Mōtua o te Henua he va'ai i te vaha ki te rauhuru nūna'a mo uru ki te ŋā vaha digital 'e mō ira he u'i he aŋa hai rauhuru rāve'a poritika mo te rahi ra'a o te taŋata 'e he 'ouhou i te rauhuru rāve'a mo hāpī mo aŋi-aŋi riva-riva, mo tute ki te roa era mo haka tere e te taŋata ta'ato'a i te re'o digital nei.
Aratikuro 90.
Ta'ato'a nūna'a e ai rō 'ā tō'ona rāveꞌa mo haka ora, mo hupe-hupe e mo koa i rō tō'ona hora topa mo haka ora.
Aratikuro 91.
1. Te taŋata e tano nō mo uru ki te roa nei o te peu tupuna o te rauhuru makenu e o tētahi atu rāve'a mo ŋaro'a o te ora i te rauhuru ŋā makenu nei, e pē ira 'ā ki te kona ko tano 'ā mo haka tere. E haka hahata i te vaha mo aŋa o te rauhuru meꞌe ꞌāpī, mo haka rarama i tōꞌona ono tupuna ꞌe i te arte, e pē ira ꞌā mo koa i tōꞌona rauhuru ꞌono.
2. E pē ira ꞌā takoa e haka aŋi-aŋi ko ai ia tōꞌona ono tupuna ꞌe mo ꞌite ꞌe mo hāpī i te rauhuru ꞌono tupuna.
3. E pē ira ꞌā e tano nō mo uru ki rote rauhuru vaha mo va'ai mo haka pūai i te haka tere haŋa nei a roto i te roa o te 'ono tupuna a roto i te roa era o te arte, 'e tētahi atu. Me'e nō mo tapu he haka tere iŋa te rei.
4. Te Mōtuha Henua he haka rarama, 'e he haka takea 'e he va'ai i te vaha naho-naho ꞌe he moꞌa i te rauhuru taoꞌa tupuna o rāua, o te rāua haka tere iŋa tupuna, koia ko te ꞌono hakari ꞌono vārua e mo uru, mo haka pūai e mo haka takea i te haka tere iŋa o te ꞌono henua, te artes, e taꞌatoꞌa ꞌite, he 'āmui mai ki tētahi haka tere haŋa hōhonu  era e kī era he 'ūmaŋa 'e i roto i rāua, interculturalidad.
5.  Te Mōtuha Henua e kimi i te rāve'a mo te mau pukuraŋa 'e e hā'ū'ū mo haka pūai i te rāua 'ono tupuna i te rāua haka tere haŋa i te arte e pē ira 'ā i te roa era e kī era, me'e 'āpī, i rote roa ta'ato'a nei, rauhuru rauhuru.
6. Te Mōtuha haka tere Henua, he haka rarama i te rāve'a mo haka tere 'e mo haka pūai i te roa hōhonu o te taŋata ꞌe o te 'ono tupuna o te rauhuru nūna'a koia ko te rāua kāiŋa, 'e pē ira 'ā takoa i te rauhuru rāve'a o te rāua ꞌono tupuna.
Aratikuro 92.
Te Mōtuha Henua he haka aŋi-aŋi i te haka tere haŋa hōhonu o te ꞌono henua o te nūnaꞌa o te rauhuru pukuraŋa trivial afrodescendiente tire 'e he vaꞌai te vaha mo haka tere mo haka pūai mo haka rarama ꞌe mo hāpaꞌo.
Aratikuro 93.
Te Mōtuha Henua he vaꞌai te vaha mo haka pūai i te taiꞌo i te puka ꞌe mo haka koa a roto i te rauhuru rāve'a poritika puvrika ꞌe rauhuru aŋa. E pē ira ꞌā takoa he hokorua ꞌe he vaꞌai i te pūai i te ŋā kona era ko haka pūai ꞌā te rāua kona taiꞌo puka i roto i te kāiŋa.
Aratikuro 94.
1. Te Tāpaꞌo Hōhonu he hāpa'o i te nūna'a ta'ato'a pāpaꞌi pula o te rāua rauhuru aŋa, a roto i te ciencia a roto i te arte. E aŋi-aŋi riva-riva i te haka tere iŋa tī-tika ꞌe o te patrimonio i ruŋa i a ia, pehe kī haŋa era i ruŋa i te rei ꞌe i roto i te taꞌu era, 'e, te tapu iŋa nei, e ko tano mo ai a raro ki tō'ona orara'a.
2. He hāpa'o i te haka tere iŋa o te nūna'a ko tarai 'ā e rāua mau 'ā i te rāua aŋa, pehe haka tere iŋa ena i ruŋa i te rei.
Aratikuro 95.
1. Ta'ato'a nūna'a e tano nō mo aŋa e mo haka pūai e mo haka 'āpī i te rauhuru 'ite mo haka riva-riva 'e e tano nō mo kimi a roto i te haka riva-riva nei i te me'e mo hā'ū'ū ki a ia.
2. Te Mōtuha haka tere henua ko aŋi-aŋi 'ā e he haka pūai i te rauhuru rāve'a o ruŋa i te 'ite o te henua, 'e i te rauhuru haka tere iŋa i rote roa era o te cultura, pukuraŋa 'e kāiŋa. E pē ira 'ā takoa, he haka pūai mo uru naho-naho 'e haka hahata, te hā'aura'a, e tano nō mo taui te rauhuru 'ite ki te nūna'a o te kāiŋa hai rāveꞌa maneŋe.
Te Mōtuha Henua ko 'ite 'ā e ko aŋi-aŋi 'ā pē nei ē, te nūna'a tupuna e te hau tupuna, 'e hāpa'o i te rāua re'o e haka rarama haka 'ou e haka pūai e haka takea a roto te rauhuru ꞌono tupuna o rāua, e pē ira 'ā te rāua 'ite tupuna, 'e i muri rāua e u'i i te rāve'a riva-riva mo haka tere a roto i te roa ma'itaki.
Aratikuro 96.
1. Te Tāpaꞌo Hōhonu ko kī ꞌā e tano nō rauhuru nu'u mo rara o ruŋa i te me'e ta'ato'a.
2. O te mōtuha henua he haka pūai, he haka takea i te rauhuru rāve'a mo rara 'e mo kimi i te 'īrava 'āpī a roto i te roa ena o te tecnología 'e i te rauhuru vaha o te 'ite o te mārama-rama, a roto i te haka tere iŋa nei, haka pūai ka oho ena, te roa o te nūna'a koia ko tō'ona haka tere iŋa, e pē ira 'ā i te henua, 'e, i te haka riva-riva iŋa o te taŋata mo noho.
3. Te Mōtuha o te henua he haka punua i te rāve'a e ia mau nō ꞌe haka topa kē mai tētahi te rāveꞌa mo haka pūai i te investigación científica i roto i te rauhuru vaha mo hāpa'o o te noho iŋa o te taŋata 'e o te rauhuru pukuraŋa, mo haka naho-naho te roa era o te taŋata koia ko te nātura.  Pē ira 'ā takoa, mo u'i mo oho pau rō te mahana te me'e rake-rake e hetu mai ena ki ruŋa i te henua e ki te nātura, e pē ira 'ā, ki te me'e rake-rake ena ki te orara'a o te taŋata, e ki te makenu haŋa o te nātura i roto i te henua.
4. Mo te rei e kī te haka poreko iŋa e te haka tiŋa iŋa i te rauhuru nuku-nuku mo haka tere i te mana'u ena o ruŋa i te aratikuro nei,  te rāua hā'ū'ū i rote roa nei mo rara a roto i te roa era o te rauhuru nu'u público e pē ira 'ā privado, e ŋā kona nei e ai rō 'ā te rāua haka tere iŋa hōhonu o rāua, 'e, e ai rō 'ā takoa te rāua huru o te haka tere, 'e tētahi atu makenu.
Aratikuro 97.
Te ciencia koia ko te tecnología, e te rāua uru iŋa mo rara e haka tere ꞌa roto i te roa hōhonu era o te bioético, koia ko te ꞌūmaŋa, ko te hā'ū'ū, hai riva-riva ꞌe e moꞌa i te haka tere o te taŋata, te vārua o te rauhuru manu tere henua, te haka tere iŋa o te nātura ꞌe tētahi rāve'a tāpura era e te Tāpa'o Hōhonu nei e ꞌi ruŋa i te hāꞌau tāpaꞌo e te repahoa o te henua o te haka tere iŋa taŋata ko haka tere ꞌā i a Tire.
Aratikuro 98.
1. Te nūnaꞌa o te Consejo Nacional de Bioética he nuku haka tere e rāua mau ꞌā, e te rāua aŋa he pāhono mai te 'ui, a rāua e hahata nō ꞌā ki te vaha taꞌatoꞌa ꞌe e piri rō ꞌā ki tētahi nuku-nuku, e te rāua aŋa he haka toro i te rima ki te rauhuru nuku-nuku o te Mōtuha Henua i rote roa era o te bioética, o te haka tere taŋata, o te rauhuru manu tere henua, e takoa o te rauhuru ono nātura, o rāua te hā'ū'ū mo kī he aha te meꞌe tano mo te haka tere iŋa o te nātura ꞌo he aha te meꞌe ko hape ꞌā.
2. Mo te rei e haka tika te ꞌāpapa iŋa te aŋa mo haka tere e te nūnaꞌa e tētahi atu rāveꞌa.
Aratikuro 99.
Ta'ato'a nūna'a e pukuraŋa e haka tere a roto i te rāua re'o i roto i te rāua vaha i rote rāua kona. E ko tano mo haka huru kē 'o mo haka topa kē e tētahi 'o ruŋa i te rāua re'o.
Aratikuro 100.
Te Mōtuha haka tere Henua ko 'ite 'ā e he hā'ū'ū i te 'ono nātura e pē ira 'ā i te haka tere haŋa tupuna, 'ararua nō rāve'a, 'ona hakari e ꞌono vārua, 'e he kimi i te rāve'a mo hāpa'o, e mo haka pūai, mo haka rahi, mo tapu e mo hāpī ki te hina ki te hinarere, nō atu te huru jurídico o te ŋā haka tere iŋa nei. Pē ira ꞌā he haka pūai i te haka tere iŋa ꞌe i te hāpī.
Aratikuro 101.
1. Te Mōtuha Henua, koia ko te rauhuru hau tupuna, he kimi i te rāve'a riva-riva, mo haka ora e mo haka pūai i te 'ono tupuna.
2. Te Mōtuha henua, ko aŋi-aŋi 'ā ko ꞌite ꞌā i te pūai o te rauhuru re'o tupuna 'e o te rauhuru kona, 'e nī ŋā re'o,e haka pūai haka 'ou e hāpaꞌo, i te ŋā kona era ko ku'i-ku'i 'ā te reꞌo ko ha'amata 'ā ko ŋaro 'ā.
3. Te nūna'a e rauhuru hau tupuna e tano nō rāua mo kī mo haka hoki mai i te rauhuru 'ono tupuna te rāua ivi. Te Mōtuha haka tere henua he kimi i te rāve'a riva-riva pē hē ana haka hoki mai 'e pē hē ana ma'u mai ki roto i te rāua kona. E pē ira ꞌā, mātaki te vaha mo te rāua ꞌono tupuna, i roto takoa te rauhuru meꞌe tupuna, te ivi tupuna ꞌe te kona hauhaꞌa mo te rāua haka tere.
Aratikuro 102.
1. Te Mōtuha Henua ko aŋi-aŋi ꞌā ꞌe e vaꞌai i te vaha o te haka tere iŋa o te nūna'a o te hau tupuna mo te rāua henua, mo te rāua kona noho, e takoa, mo te rāua 'ono.
2. Te henua o te nūna'a tupuna ko ai 'ā te rāve'a mo hāpa'o. Te Mōtuha Henua he kimi i te rāve'a riva-riva mō 'āpapa mo haka tī-tika mo hore-hore mo haka pāpa'i 'e mo haka hoki ana ai ko to'o 'ā.
3. Te haka hoki iŋa he rāve'a e tahi mo haka hoki i te me'e rake-rake i aŋa ai i te hora hiko mai era o te henua, he rāve'a e tahi mo te taꞌatoꞌa e mo ꞌite o te taꞌatoꞌa.
4. Pē nei i tāpura ai i ruŋa i te Tāpaꞌo Hōhonu 'e i ruŋa i te rei, te nūna'a o roto i te hau tupuna e tano nō mo haka tere i tō'ona 'ono tupuna pahe me'e ena e aŋa ena pau rō te ta'u. 'E te ŋā 'ono tupuna nei i roto i te rāua kāiŋa he me'e riva-riva mo te ora iŋa o te haka tere haŋa tupuna 'e o te rahi ra'a o te nūna'a.
Aratikuro 103.
1. Te nātura e mo'a e hāpa'o i tō'ona orara'a, mo haka pūai e mo haka punua, mo ma'u e mo haka tī-tika i tō'ona haka tere iŋa mo haka naho-naho, he haka tere haŋa nātura, o te makenu haŋa o te nātura, e te rauhuru ꞌono o te henua.
Te Mōtuha ma'u henua e va'ai te vaha mo haka aŋi-aŋi te haka tere iŋa o te nātura.
Aratikuro 104.
Taꞌatoꞌa taŋata e ai rō ꞌā tōꞌona haka tere iŋa i rote nātura mo noho riva-riva 'e mo noho maꞌitaki koia ko te naho-naho.
Aratikuro 105.
Taꞌatoꞌa nūnaꞌa e tano nō pe he taŋata mo ai o tōꞌona tokerau maꞌitaki o tōꞌona oraraꞌa.
Aratikuro 106.
Te rei e tano nō mo tapu i te haka tere iŋa hōhonu mo hāpaꞌo i te nātura koia ko te vaha nātura.
Aratikuro 107.
1. Ta'ato'a nūna'a e haka tere riva-riva, ma'itaki e pē ira 'ā, i te rauhuru ma'uŋa, taha-taha, te rio, te vaikava te kona hopu te kona poko-poko vai, te kona humedales pahe rano.
2. Te haka tere iŋa, e te aŋa o te nu'u hāhine ki te kona nei, he haka tī-tika i te haka tere haŋa riva-riva o te ŋā 'ono nātura nei e mo oꞌo ki roto o tētahi vaha nātura, ko tāpura ꞌā i ruŋa i te rei.
Aratikuro 108.
1. Taꞌatoꞌa nūnaꞌa e tano nō mo uru ki roto i te vaha o te tiꞌa mau e pē ira ꞌā takoa o oho ki roto i te Hare Tiꞌa Mau te hōhora riva-riva o tōꞌona haka tere iŋa o tōꞌona parautiꞌa mau, e horo-horou mo haka tika ki ruŋa i te haka tere iŋa e ko haka aŋi-aŋi ꞌā e te Tāpaꞌo Hōhonu koia ko te rei.
2. Te aŋa o te Mōtuha haka tere henua he haka kore i te ku'i-ku'i 'o roto i te roa ena, social, cultural, e pē ira 'ā económico, 'e haka kore ena i te vaha mo uru ki roto o te rauhuru nūna'a jurisdiccional mo hokorua i a ia mo haka tere i tōꞌona rāveꞌa taŋata.
3. Te Hare Tiꞌa Mau, e va'ai i te vaha riva-riva mo te nūna'a e ma'u rō 'ā i te rāua ture mo haka hohora 'o mo 'ui, e pē ira 'ā takoa, e mo'a ana pāhono, ko tāpaꞌo ꞌā i ruŋa i te rei.
4. Te Mōtuha Henua he vaꞌai i te vaha mo hokorua e te jurídicia e ꞌina ko ꞌouhou, o te kope maꞌu ture ꞌe o te viꞌe maꞌu ture e ai rō ꞌā tōꞌona tōroꞌa mo haka tere, ki te nuꞌu taꞌatoꞌa ꞌina he rāveꞌa mo ꞌouhou, pa he kī era o ruŋa o te Tāpaꞌo Hōhonu e o ruŋa o te rei.
5. He aŋa mau 'ā o te nuku-nuku henua mo va'ai e mo hokorua i rote roa o te ture 'e mo haka horo-horou 'e mo hāpa'o i te ture o te ŋā poki tane, vahine, taŋa 'āpī, 'e te roa pūai mau ko te ŋā poki ena ko nono'i 'ā mo hāpa'o, e e kimi i te rāve'a i te hora ta'ato'a mo ta'e hetu o te me'e rake-rake ki rāua 'e mo hāpa'o i te rāua roa hōhonu.
6. Te Mōtuha Henua he va'ai i te vaha ki te rauhuru nuku-nuku ena e mo'a e haka takea i te haka tere iŋa 'e i te uru iŋa ki te ture e u'i 'ararua pāeŋa, te hā'aura'a, nu'u tupuna, 'e, ko hau 'o ko tētahi.
7. Te nūna'a e tano nō i te hora era o te ture mo nono'i e tahi kope, mo huri i tā'ana vānaŋa, mo hā'aura'a i te rua re'o era, e pē ira 'ā mo oho mo rara i te rauhuru kona e haŋa rō 'ā mo haka takea e te hape e tahi, e te ŋā haka tere iŋa nei e tano nō mo te Mōtuha Henua mo 'ouhou mo ai te kope era ma'u 'ā i te horo 'ina ō'ona rāve'a mo 'ouhou.
8. Te Mōtuha Henua he haka toro i te rima mo te tiꞌa mau o te vaha nātura.
Aratikuro 109.
1. Taꞌatoꞌa nūnaꞌa e ai rō ꞌā tōꞌona haka tere haŋa pahe taŋata mo maꞌu riva-riva i tōꞌona ture e e hāpaꞌo tōꞌona roa hōhonu taꞌatoꞌa pahe taŋata ko tāpura ꞌā i ruŋa i te Tāpaꞌo Hōhonu, i ruŋa i te rei e takoa i ruŋa i te hāꞌau internacional e haka tere rō ꞌā i a Tire.
2. Te haka tere iŋa nei e aŋa i rote roa era o te tribunal ko 'ite 'ā, 'e e haka tere ma'itaki, 'e e hā'aki i te hora ra'e era 'ā, pa he me'e era ko tāpa'o 'ā i roto i te rei.
3. Ta'ato'a nūna'a e haka roŋo e ma'u i te ture ma'itaki a roto i te roa naho-naho i roto i te ta'u e tahi 'ina ko haka roa-roa rahi.
4. Te ūtu'a o te vānaŋa hope'a e u'i riva-riva pē nei ē, ko va'ai tahi 'ā i te vaha mo kī pa'i i tō'ona parauti'a i roto i te hare ma'u ture, 'e, kona nei ko tāpa'o 'ā i roto i te rei.
5. Ta'ato'a nūna'a, e tano nō, mo oho 'o mo ma'u i tō'ona ture ki rote hare ture, e 'ina e tahi nūna'a o taŋata 'o nuku-nuku tano mo kī 'ina ko ha'ati'a 'o mo haka mira-mira i tō'ona ture, e pē ira 'ā mo haka mira-mira i te nūna'a ma'u i te ture.
6. I rote ŋā roa era e ai rō 'ā te ture mo te ŋā poki tane, ŋā poki vahine, e mo te taŋa 'āpī, e u'i e tapu tō'ona 'īŋoa 'o haka rarama rō ki tētahi.
7. Te roa hōhonu mo haka tere ma'itaki e riva-riva e haka takea i ruŋa i te taŋata i te hora era e ma'u te ture i ruŋa i te henua. Te rei ko tāpa'o 'ā, te roa e te haka ūtu'a mo ai ko hape 'ā e te haka tere iŋa nei.
8. Te Tāpaꞌo Hōhonu ko haka tika 'ā i te hokorua 'e i te vaha mo haka tī-tika i te rauhuru ku'i-ku'i mo haka riva-riva e pē ira 'ā mo haka tano 'ā ki te matahiti 'e ki te nūna'a e ai rō 'ā te ku'i-ku'i i rō tō'ona hakari, mo aha, mo ma'u riva-riva i te ture i roto i te hare ture.
9. Te haka tere iŋa o te o te nūna'a ma'u i te ture ko tāpa'o 'ā i ruŋa i te rei.
Aratikuro 110.
1. 'Ina e tahi taŋata mo ta'e ha'ati'a 'o mo here tō'ona vaha mo ha'ere 'o mo e'a ki tētahi kona mo ai e hahata rō 'ā, 'e, roa era ko tāpa'o 'ā i ruŋa i te Tāpaꞌo Hōhonu 'o i ruŋa i te rei, e mo'a.
2. 'Ina ko ha'ati'a mo ma'u mo puru e tahi taŋata mo ai 'ina he parau ko haka ma'u 'ā e te nūna'a judicial, 'e mo ai ko takea 'ā e toke 'ā i rā hora e te mūto'i, e tano nō mo 'a'aru.
3. Te vi'e 'o te kope mo puru e ma'u ki te hare ture i roto i te ta'u piti 'ahuru mā maha hora, 'e e kī ki a ia i tū hora 'ā 'a roto i te re'o mo aŋi-aŋi, o te aha ia ka ma'u ka puru era, e takoa, e tano nō ia mo ohu ki tō'ona abogado mo hokorua i a ia 'o i te kope haŋa e ia mo ohu.
4. E ko tano te nūna'a mo puru 'o mo 'aꞌaru, e ai i roto o tō'ona kona 'o i te kona haꞌati'a 'ā mo kī pē nei ē he ma'u he puru. Hora era ka ma'u ka puru era, e tāpa'o i ruŋa i te registro puvriko, ai ka tano ꞌiho mo ma'u mo puru.
5. E ko tano mo puru o te taŋata mo ai e ai rō 'ā te tārahu, mo ai kai 'ouhou i te moni mo hāŋai i tā'ana ŋā poki e tano nō mo puru.
Aratikuro 111.
Ta'ato'a nūna'a e va'ai te rauhuru haka tere iŋa mo ma'u o tō'ona ture 'o mo kimi i tō'ona parauti'a:
a) E u'i e hāpa'o ta'ato'a haka tere iŋa o rara iŋa, mo haka ku'i-ku'i i tō'ona roa hōhonu pa he taŋata ko tāpura 'ā i ruŋa i te Tāpaꞌo Hōhonu e te ŋā me'e nei e 'ui ra'e ki te hare ma'u ture, 'o ira, e hāpa'o i te haka tere hōhonu.
b) Mo aŋi-aŋi i te rauhuru rara iŋa o ruŋa i a ia, e tapu te kī haŋa o te rei.
c) Taꞌatoꞌa taŋata e kī ena ꞌina kai haka tere hape, ka vaꞌai rō te roŋo o ruŋa i a ia e hā'aki rō 'ā ko hape ꞌā.
d) E ko tano mo tuhi i roto i te horo mo ai kai rara ia i te parautiꞌa.
e) E haka hōhora tahi, e 'ina ko ŋe'i, e 'āpapa riva o te aha o te aha i horo ai i a ia 'e he aha he aha te me'e e rara ena o ruŋa i a ia.
f) E tano nō mo ta'e vānaŋa, 'e e ko tano mo kī e tētahi ka kī te parauti'a, 'o ka haka takea 'ā'ana i aŋa i te me'e rake-rake. Ŋā haka tere iŋa nei e ko tano mo kī e te hakaara, e te ŋā poki, e te nūnaꞌa hāipo-ipo, e te hokorua ꞌe tētahi atu ko kī ꞌā e te rei.
g) Te meꞌe haŋa he taꞌe puru o te taŋata. Te haka tere haŋa nei o te rāveꞌa cautelar ta'e mo te ta'ato'a, 'e e aŋa ena i roto i te ta'u 'iti-'iti e tahi, 'e haka tika a ruŋa i te huru o te taŋata i oꞌo ai e mai hē i oho mai ai.
h) E ko tano mo mātaki haka ꞌou o te ture, ꞌo mo rara haka ꞌou ꞌo mo tute ꞌo ruŋa i tū ture ꞌā ko uꞌi ko haka ūtuꞌa ꞌā, ꞌo ko haka eꞌa ꞌā, ꞌo ko puru ꞌā te ture.
i) E haka ūtu'a ꞌe e haka tano te ūtuꞌa ki tā'ana haka tere iŋa rake-rake.
j) 'Ina ko haka ūtu'a mo ho'o hai 'ono ō'ona, 'e mo ai pē ira mo te rei e ha'ati'a te haka tere iŋa nei mo 'ouhou hai me'e era ō'ona.
k) 'Ina ko ha'ati'a mo ta'e 'ouhou i tō'ona previsión, me'e kē.
l) Te 'a'aru iŋa mo ma'u mo puru o te taŋa 'āpī, e u'i riva-riva mo haka rē 'iti-ꞌiti nō, mo haka horo-horou te ture, ko tāpura 'ā i ruŋa i te Tāpaꞌo Hōhonu e pē ira 'ā ko tāpa'o 'ā i ruŋa i te hā'au era o haho o te roa ena o te derecho internacionale e o te roa ena o te haka tere taŋata ꞌe ko haka tere rō ꞌā i a Tire.
Aratikuro 112.
1. ꞌIna e tahi taŋata tano mo puru o tōꞌona haka tere iŋa e ꞌina kai tāpaꞌo pahe ꞌati mo maꞌu mo puru, pahe haka tere iŋa era o te rei i rā hora.
2. Ana haka ūtu'a e ko tano mo haka tere ꞌa ruŋa i tētahi rei, e ai hai rei era e haka tere rō ꞌā i te hora era o te ꞌati, mo ai o te rei ꞌāpī he hāꞌūꞌū ki te taŋata puru e tano nō mo haka tere a roto.
3. E ko tano te rei mo tu'u mo haka ūtu'a ki te kope e tahi 'o i te vi'e mo ai kai tī-tika riva-riva, pē hē 'e o te aha e haka ūtu'a era, e ai ko tāpa'o 'ā i ruŋa i te rei.
4. E te ŋā tāpa'o nei, e tano nō takoa mo te roa era o te rāveꞌa mo hāpaꞌo o te taŋata.
Aratikuro 113.
1. E ai rō 'ā e tahi nuku-nuku ko hāpī 'ā 'e ko haka pūai 'ā i te rāua 'īŋoa e kī ena he servicio integral de acceso a la justicia 'e te rāua aŋa he haka toro i te rima ꞌe hokorua ki te kope ko puru 'ā mo ture mo kī pē nei ē, 'ina kai aŋa i te me'e hape 'e mo hokorua riva-riva i te nūna'a, e pē ira 'ā takoa mo haka toro i te rima hai 'ite era o rāua o ruŋa i te roa sicológico social e tētahi atu.
2. Mo te rei e kī pē hē ana 'āpapa te ŋā kona ta'ato'a ena tautoru o te rima 'e e te rahi o te nūna'a mo noho i roto i te kona ena e ma'u ena i te ture, e haka topa te mana'u pē nei ē, 'ina ko oho a te vaha e tahi nō, e hoki a te kona era haka rarama ꞌa te rauhuru kona.
Nūna'a noho i roto i te henua
Aratikuro 114.
1. He Tire te ŋā nūna'a nei:
a) Ko poreko 'ā i roto i te henua Tire. 'E e haka tapa te ŋā poki, vahine, tane o te nu'u 'o hahao 'e i nei i poreko ai, e ko haka uŋa mai 'ā ki te aŋa, e tano nō mo haka tire i a rāua ko tā ꞌā i ruŋa i te constitución ꞌe i ruŋa i te rei.
b) Te ŋā poki vahine 'o tane te rāua matu'a he Tire 'e ko poreko 'ā i haho
c) Ko rovaꞌa ꞌā te rāua parau ko haꞌatiꞌa ꞌā mo haka tire i rāua hai haka tere iŋa era o te rei.
d) Ko rova'a 'ā e te vaha e tahi riva-riva a roto i te rei.
2. E ko tano mo kī ki te kope e tahi pē nei ē e haka topa ia i tō'ona henua ra'e era ki tano ai mo o'o mo haka Tire i a ia.
3. Ta'ato'a nūna'a e tano nō mo haka pāpaꞌi i a ia pa he tire, e pē ira ꞌā a ia, o roto o te hau tupuna o te henua.
4. Te rei he uꞌi te rāveꞌa mo vaꞌai haka ꞌou i te parau mo te ŋā nūna'a ena ko tute ꞌā ki haho ꞌo ko haka eꞌa 'ā, e te haka tere iŋa nei he vaꞌai takoa ki te ŋā poki vahine 'e ki te ŋā poki tāne.
Aratikuro 115.
1. Ta'ato'a nūna'a e tano nō mo haka Tire e rāua ko tāpa'o 'ā i ruŋa i te aratikurao. He tano nō te rei mo u'i i te rāve'a mo hā'ū'ū ki te ŋā nu'u ena he Tire e ko tute 'ā 'o ko e'a 'ā ki haho mo hā'ū'ū mo haka pāpa'i i a rāua.
2. Te nuꞌu he hau tire he vaꞌai i te haka tere iŋa taŋata mo hoki mai ki te tōꞌona henua. ꞌE pē ira ꞌā, mo hāpaꞌo i a ia e te nūnaꞌa diplomático o te Tire e pē ira ꞌā he haka tere hai rei ko tā ꞌā i ruŋa i te Tāpaꞌo Hōhonu e ko haka tika ꞌā i ruŋa i te kona era he estatuto de nacionalidad.
Aratikuro 116.
1. He haka kore koe pe he tire, ꞌe ai nō ꞌina e ko tano mo hoki mai ki te henua:
a) E haka hāhine koe ki te nuꞌu o rāua te maꞌu te aŋa nei he kī ko haŋa ꞌā koe mo haka kore pahe hau tire.
c) He haka kore o te roŋo ko haka hau tire ꞌā ia, e ai nō i ravaꞌa ai a roto i te roa era o te reo-reo ꞌo o te hape. Te ŋā meꞌe nei ꞌina ko haka tere ki te ŋā poki vahine, tane, e ki te taŋa ꞌāpī.
c) Mo te rei e haka kore tuꞌu hau i vaꞌai ai pa he mahia e tahi.
2. I te roa raꞌe era o te tiꞌaraꞌa a), tōꞌona hau e tano nō mo ravaꞌa haka ꞌou e pāpaꞌi hai roŋo. E tētahi, e kimi koe i te vaha era o te rei mo hoki haka ꞌou.
Aratikuro 117.
1. Te nūnaꞌa he hau tire he pukuraŋa o Tire. Mo haka kore i tōꞌona hau, he kore takoa pahe pukuraŋa.
2. Pē ira ꞌā, te pukuraŋa o te hau tire te nuꞌu 'o haho ka rima matahiti i a Tire. ꞌE, he haka kore pahe pukuraŋa mo hoki ki haho.
3. Te Mōtuha Henua he haka rarama i te rauhuru rāve'a, ꞌe rauhuru makenu iŋa o te nūnaꞌa taꞌatoꞌa noho e ai rō ꞌā te rāua roa hōhonu, ꞌe he haka pūai i te roa era o te ŋā poki tane, o te ŋā poki vahine, o te taŋa 'apī, pē ira ꞌā te nūnaꞌa e puru ꞌā, ꞌe o te nūnaꞌa e ai rō ꞌā te kuꞌi-kuꞌi i ruŋa i te hakari, te nūnaꞌa paꞌari ꞌe te rauhuru nūnaꞌa e ko tano mo oho mo voto ꞌo ira e uꞌi te rāveꞌa e haka makenu ꞌe e vaꞌai te vaha mo oho te nuꞌu nei mo voto.
Aratikuro 118.
1. Taꞌatoꞌa nūnaꞌa tire i haho o te henua tire a rāua e maꞌu nō ꞌā i te rāua tōro'a pa he tire ꞌe he noho pa he nūnaꞌa poritika o te henua ꞌi haho.
2. He hoko rua ꞌe he vaꞌai te vaha mo tano rāua mo voto i te roa era o te peretiteni, o te henua i te parlamentario, i roto i te roa o te plebiscito, i te rauhuru ꞌui ꞌe ko tāpaꞌo ꞌā i ruŋa i te Tāpaꞌo Hōhonu nei ꞌe takoa i roto i te rei.
3. E mo ai ko vari ꞌā te kuꞌi-kuꞌi ko ꞌati ꞌā te nūnaꞌa i haho, te pūꞌoko haka tere o te henua he kimi te rāveꞌa mo hāꞌūꞌū ki te nuꞌu era o haho ꞌe mo toꞌo haka ꞌou mai ki roto i te henua ko Tire, meꞌe nei ana ai ko hetu ꞌā te nono.
He hāꞌūꞌū a rote roa nei o te Tāpaꞌo Hōhonu mo hokorua.
Aratikuro 119.
1. Taꞌatoꞌa taŋata mo ai ko hape ꞌā o ruŋa o te roa e tahi ꞌo ko raveꞌino ꞌā, ko kuꞌi-kuꞌi ꞌā, ꞌo ko kī ꞌā i te meꞌe taꞌe tano mo tōꞌona haka tere iŋa, e tano nō mo oho ki rote roa o te tribunal, mo te rei e kī mo maꞌu i tōꞌona ture ꞌe i tētahi aŋa atu mo hokorua i a ia mo haka hoki i tōꞌona haka tere iŋa hōhonu. E te aŋa nei e tano nō mo haka topa pau rō te taꞌu mo ai kai riva-riva ꞌā. Te haka tere iŋa nei e aŋa hai sumario ꞌe e haka horo-horou ki tētahi aŋa era o te hare tiꞌa mau.
2. Te rāveꞌa nei mo uꞌi mo hāpaꞌo mo ai ꞌina e tahi rāveꞌa mau, o tētahi kona mo oho mo hāꞌaki te raveꞌino ki a ia, ꞌe taꞌe pa he meꞌe era ko, kuꞌi-kuꞌi nui-nui ꞌā ko puai ꞌā te ꞌati, e tano nō mo rovaꞌa i te raveꞌino nui-nui ꞌe e ko tano mo haka riva-riva.
3. Mo ai he toꞌo te ture ꞌo e ko haꞌatiꞌa, e pāpaꞌi e kī te haka tere iŋa judicial o te roa taŋata e haka tika ai mo haka riva-riva o te kuꞌi-kuꞌi nei.
4. Te vaha o te hare tiꞌa mau e tano nō i te hora o te haka tere iŋa mo haka maꞌu te parau mo nonoꞌi i te meꞌe riva-riva, mo toŋa mo hāꞌūꞌū, ꞌe takoa e tano nō mo nonoꞌi ꞌo mo haka rē ꞌo mo haka kore hai manaꞌu o te hare tiꞌa mau.
5. E ko tano mo haka topa te manaꞌu o te aŋa nei ki te nūnaꞌa judicial, e ai nō mo te nuꞌu era kai oꞌo kai kuꞌi-kuꞌi i roto i te haka tere iŋa nei, ꞌe ki te nuꞌu era e hetu rō te kuꞌi-kuꞌi nei.
6. Te uŋa iŋa o te roŋo ki te hopeꞌa o te sentencia he haka aŋi-aŋi ki te corte de apelaciones. E te uŋa iŋa i te roŋo e ꞌite i te Corte Suprema ꞌe mo ai te uꞌi haŋa o ruŋa i te haka tere iŋa e ai rō ꞌā te meꞌe mo kuꞌi-kuꞌi i roto i te ŋā haka hohora iŋa nei e rua i rote corte de apelaciones. Mo noho mo uꞌi e te nūnaꞌa era o te admisibilidad pē nei ē ꞌina he kuꞌi-kuꞌi, he haka uŋa te roŋo taꞌatoꞌa koia ko te parau ki te corte o te apelaciones, mo ai ko haŋa ꞌā e rāua, mo aŋi-aŋi mo haka tano.
7. Te haka tere iŋa nei takoa e tano nō mo ai ko pāhono ꞌā te resolucion administrativa ꞌe i roto e kī era pē nei ē taꞌe te henua o te kope nei ꞌo o te viꞌe nei ko tire. Mo ai he hoki haka ꞌou he pātōtō hakaꞌou te ꞌōpani.
8. Mo ai he vānaŋa o ruŋa o te haka tere iŋa o te nātura ꞌe o te roa hōhonu o te ambiente, e tano nō mo maꞌu o te ture ki te Matatoꞌa o te Nātura pa he taŋata haka ꞌou nō e tahi ꞌo nūnaꞌa haka ꞌou nō atu.
9. ꞌE mo ai te kuꞌi-kuꞌi o ruŋa i te nūnaꞌa tupuna ꞌe trivare, te meꞌe nei e tano nō mo haka tī-tika mo maꞌu i tōꞌona rima e te nūnaꞌa haka pūꞌoko i te nūnaꞌa tupuna hai nuꞌu o rāua ꞌo mo te Matatoꞌa o te mau Pukuraŋa.
Aratikuro 120.
1. Taꞌatoꞌa nuꞌu mo puru, ꞌe ko aŋa ꞌā i te meꞌe taꞌe tano ko tāpura ꞌā i ruŋa i te Tāpaꞌo Hōhonu ꞌe i ruŋa i te rei e tano no mo oho e ia ꞌo mo tētahi nuꞌu hai ꞌīŋoa ōꞌona kai hāꞌaki ia ki te roa era o te magistratura mo te rei e kī, mo te nuꞌu nei i tu hora ꞌā e haka makenu i te kuꞌi-kuꞌi nei mo vaꞌai haka ꞌou mo puꞌa i te rima ki te kope ko hetu ꞌā te meꞌe taꞌe tano, e tano nō takoa mo kī pē nei ē mo haka eꞌa ki te taŋata nei i te hora mau nei ā.
2. Te magistratura nei e tano nō mo kī mo maꞌu mai i te kope era ko kuꞌi-kuꞌi ꞌā ꞌe mo toꞌo o te rēkreto e haka roŋo e tētahi nūnaꞌa o rote hare maꞌu ꞌaurī ꞌo o te kona era ko maꞌu ꞌā ko puru ꞌā. ꞌE mo kī i te vānaŋa hopeꞌa, he rēkreta ꞌo he kī mo haka eꞌa i tū hora ꞌā ꞌe mo haka tika i te meꞌe ko hape ꞌā ꞌe mo ai kai hape he haka uŋa i te parau ꞌe i te ture nei ki te kona ko tano ꞌā mo maꞌu mo ture ꞌe i ruŋa ana pāpaꞌi ana uŋa te roŋo o te aha i manaꞌu ai ia ko hape ꞌā. Te Hare Tiꞌa Mau he uꞌi mo haka tī-tika i te hape ꞌe ni kai ai atu ko haka maꞌu ꞌā ki te kona mo maꞌu mo ture te tribunal, e kimi te rāveꞌa taꞌatoꞌa mo hāꞌūꞌū ꞌe mo haka takea i te parautiꞌa o te kope ko puru ꞌā.
3. Te haka tere iŋa nei takoa e tano nō mo te ŋā nūnaꞌa era maꞌu ꞌā ko puru ꞌā, ko hape ꞌā te maꞌu iŋa mo puru, ꞌo mo te nuꞌu era o te ai ko puru ꞌā he hetu te meꞌe rake-rake, ꞌo ira e vaꞌai te rāveꞌa mo uꞌi mo hāpaꞌo i te taŋata, ꞌe mo ira e kimi te rāveꞌa taꞌatoꞌa mo hāpaꞌo i te kope ko hetu ꞌā te kuꞌi-kuꞌi.
Aratikuro 121.
1. Taꞌatoꞌa nūnaꞌa mo haka eꞌa ꞌe mo ai ko hape ꞌā te ture ꞌo mo ai ꞌina kai oho ꞌa muꞌa te puru iŋa e haka hoki te tārahu o te ai ko puru ꞌā e te tara mo ꞌouhou ana ai ko puru iŋa ko tāpaꞌo ꞌā i ruŋa i te rei, e kimi te rāveꞌa taꞌe haka kuꞌi-kuꞌi rahi ꞌe e haka horou.
2. E te haka hoki iŋa o te tārahu o te moni ꞌina ko haka tere te nuꞌu era ko puru ꞌā ꞌe ko kī ꞌā ꞌe ko kimi ꞌā te rāveꞌa ko haka takea ꞌā pē nei ē ꞌāꞌana mau ꞌā i aŋa te meꞌe taꞌe tano.
Aratikuro 122.
1. Taꞌatoꞌa nūnaꞌa mo ai ko puru ꞌā e ko tāpaꞌo ꞌā pē nei ē ko hape ꞌā te puru iŋa ꞌo o te ai ꞌina he nūnaꞌa judicial, e ꞌouhou te meꞌe rake-rake taꞌatoꞌa i hetu ai o te ai ko hape ꞌā ꞌo ira i maꞌu ai i puru ai e ꞌouhou te meꞌe rake-rake taꞌatoꞌa i hetu ai.
2. Mo ai te hape i ai ai ko puru ꞌā e ani mo haka hoki pē rāveꞌa era ko tāpaꞌo ꞌā i te aratikurao ena o ruŋa, te tāpaꞌo e hāꞌaki mo ꞌouhou o te tārahu ki te taŋata ko puru ꞌā. Te tārahu nei takoa e tano nō mo ai ko hape ꞌā te ŋā nuku-nuku administrativa era e haka tere era i te kona judicial ꞌe takoa o te ai ina he nūnaꞌa mo aŋa riva-riva, ꞌo ira i hetu ai te ꞌati nei
Matatoꞌa o te mau Pukuraŋa
Aratikuro 123.
1. E tahi nuku-nuku e ai rō ꞌā te personalidad jurídica e tōꞌona ꞌono, te ꞌīŋoa he Matatoꞌa o te mau Pukuraŋa, ꞌe tāꞌana aŋa he hāꞌūꞌū ꞌe he hokorua i te haka tere haŋa taŋata ko tāpaꞌo ꞌā i ruŋa i te Tāpaꞌo Hōhonu, e takoa ko hāꞌau ꞌā i roto i te tratado internacional o te derecho humano ꞌe ko ratifica ꞌā e te tire, e pē ira ꞌā te haka tere haŋa hōhonu nu-nui o te derecho ꞌe o te rauhuru norma imperativa ko tā ꞌā e te derecho internacional, ꞌe te ŋā meꞌe nei mo hāpaꞌo i te nūnaꞌa o te henua mo ai ko hape ꞌā te haka tere iŋa o te Mōtuha o te henua ꞌe koia ko te rāua nuku-nuku e takoa o te nūnaꞌa e aŋa rō ꞌā e hokorua rō ꞌā i te aŋa pē ira ꞌā mo te nuꞌu e aŋa rō ꞌā i te rauhuru makenu mo te nuꞌu puvriko pe he meꞌe era ko tāpaꞌo ꞌā i ruŋa i te rei.
2. Te Matatoꞌa o te mau Pukuraŋa e ai i te regione ꞌe, e haka tere e rāua mau ꞌā pe he meꞌe ena ko tāpaꞌo ꞌā i ruŋa i te rei. Te rei mā'ana e kī i te haka tere iŋa, pē hē ana 'āpapa, 'e pē hē te rauhuru aŋa iŋa 'e te haka tere iŋa o te Matato'a o te mau Pukuraŋa.
Aratikuro 124.
1. Te aŋa o te Matatoꞌa o te mau pukuraŋa pē rā i ꞌāpapa ai:
a) He uꞌi he ꞌāuario i te nuku-nuku o te Mōtuha Henua e pē ira ꞌā i te nūnaꞌa privado e aŋa rō ꞌā mo te riva-riva puvriko, mo aŋa i te rāua aŋa ꞌe mo haka tere a roto i te roa era o te haka tere taŋata.
b) He maꞌu i te roŋo ko aŋi-aŋi ꞌā e rāua pē hē ana haka tika.
c) He haka tika he uꞌi he oho ana ai e aŋa riva-riva nō ꞌā te meꞌe era ko hāꞌau ꞌā mai haho o ruŋa i te haka tere taŋata ꞌe o ruŋa i te kī haŋa ki te Mōtuha o Tire ꞌe te tribunal internacional o te haka tere taŋata.
d) He haka rarama i te parau ꞌe he hokorua he oho i te ŋaro era ko ai ꞌā te ture o ruŋa i te haka tere iŋa taŋata ko hape ꞌā paꞌi, ꞌe, he haka maꞌu i te horo.
e) He haka topa te manaꞌu pē hē ana haka tere ꞌe he aha te rāveꞌa riva-riva haꞌaki ena i ruŋa i te Tāpa'o Hōhonu ꞌe i ruŋa i te rauhuru rei mo ai ko tikea ꞌā ko hape ꞌā ꞌe ko takere ꞌā i te haka tere iŋa.
f) He maꞌu i te ture a roto i te roa era o te Tāpa'o Hōhonu ꞌe i roto i te rei ki te hare ti'a mau o ruŋa i te rauhuru tōtōā i ruŋa i te taŋata ꞌe ko te ai ko tiŋaꞌi ꞌā takoa ꞌo ko haka kore ꞌā e kī ena he lesa humanidad o ruŋa i te tamaꞌi, o ruŋa i tōtōā, o te ai ko ŋaro ꞌā te nūnaꞌa, te taŋata mo ai ko haka ūtuꞌa ꞌā ko hoꞌo ꞌā i te taŋata, ꞌe tētahi atu ko tāpaꞌo ꞌā i ruŋa i te rei.
g) He hāpaꞌo te rauhuru pāpaꞌi ꞌo rāveꞌa ko horo ꞌā e te nūnaꞌa o te comisión e te nuku-nuku o te parautiꞌa, ti'a mau, pē ira ꞌā mo haka tī-tika, ꞌe mo haka hoki te tārahu ꞌe mo uꞌi mo taꞌe hetu hakaꞌou rā kuꞌi-kuꞌi
h) E tano nō mo haka takea hai aŋa hai rei ko ꞌite ꞌā mo haka tere.
i) He hāpī o ruŋa o te haka tere taŋata.
j) E tētahi atu ko kī ꞌā e te Tāpa'o Hōhonu ꞌe te rei.
2. Taꞌatoꞌa nuku-nunu he hāꞌūꞌū ki te Matato'a o te Mau Pukuraŋa, hora era ka kī era mo vaꞌai i te rauhuru parau ꞌo ka uꞌi era mo pāhono a rote roa tika ꞌe pē ira ꞌā mo raŋi mo uŋa i te roŋo mo oho ki te kona o te fiscalía mo te roa era mo uꞌi a rote haka tere iŋa o te rei.
3. I roto i te taꞌu era ko aŋa te excepción constitucional te Matato'a o te Mau Pukuraŋa he haka tere i tōꞌona pūai taꞌatoꞌa.
Aratikuro 125.
1. Te nūnaꞌa haka tere o te vaha nei Matato'a o te Mau Pukuraŋa e ai rō 'ā tō'ona Pū'oko vi'e 'o taŋata o te Mau Pukuraŋa, 'e mo o'o 'o rāua e vae te rahi raꞌa o te nūnaꞌa o te Congreso o te Riputā ꞌe Riputao o te Cámara o te Regione, i roto i te rāua piri iŋa taꞌatoꞌa, e kimi e toru nuku-nuku o te haka tere iŋa taŋata, pe he haka tere haŋa era i roto i te rei.
2. E te nūnaꞌa ko vae ꞌā e te nuku-nuku kī era e ai ko ꞌite ꞌā i te haka tere iŋa ꞌe mo hāpaꞌo i te haka tere taŋata.
3. Te Matato'a ꞌo te Mau Pukuraŋa e ono matahiti mo haka tere i te aŋa nei, 'e hora era ko oti ꞌā tō'ona ta'u e ko tano mo uru haka 'ou ki roto. 'E i roto i te ho'e ꞌahuru mā va'u ꞌāva'e pē mu'a, e ko tano mo uru ki tētahi aŋa mo vae e te taŋata o e tahi nūna'a mo ma'u i te aŋa.
4. E ko tano mo haka e'a mo ai e haka tere no 'ā i te ŋā tōro'a nei. Ana e'a e ai ko tano ꞌā tō'ona taꞌu mo haka rē i te tōro'a nei, e takoa e tano nō mo ai ko tiŋa'i ꞌā 'o ko toke ꞌā, 'o kai haŋa haka 'ou mo aŋa, 'o ko māui-ui ꞌā i rote roa nei e haka tere. E tano nō takoa mo haka e'a e te Corte Suprema, o te ta'e aŋa i tā'ana aŋa ko tāpa'o ꞌā i ruŋa o te rei.
5. E ai rō e tahi Consejo o te Defensoría o te pukuraŋa ꞌe te haka tere iŋa ꞌe te rāua aŋa ko tāpaꞌo ꞌā i ruŋa i te rei.
Aratikuro 126.
1. E ai rō e tahi nuku-nuku, koia ko tō'ona personalidad jurídica, 'e ko tō'ona patrimonio, ꞌe te 'īŋoa he matatoꞌa o te haka tere iŋa o te ŋā poki, ꞌe tā'ana aŋa he haka rarama ꞌe he hāpa'o i te haka tere haŋa hōhonu o te ŋā poki tane, vahine ꞌe taŋa ꞌāpī. Taꞌatoꞌa nei, pe he kī haŋa ena i ruŋa i te Tāpaꞌo Hōhonu, o te roa era o te Convención o ruŋa i te haka tere iŋa o te ŋā poki, ꞌe tētahi atu hāꞌau internacional ko haꞌatiꞌa ꞌā e te Tire ꞌe i te hora nei e haka tere ro ꞌā takoa i ruŋa i te legislación nacional te meꞌe mo uꞌi meꞌe hōhonu era.
2. Mo te rei e kī i te nuku-nuku, te rāua aŋa ꞌe te ꞌauhau iŋa ꞌe takoa te haka tere iŋa o te Matatoꞌa o te Roa Hōhonu o te Ŋā Poki.
KAPITURO III. NĀTURA 'E HE VAHA NĀTURA
Aratikuro 127.
1. Te nātura e ai rō 'ā tō'ona haka tere iŋa hōhonu. Te Mōtuha o te Henua ꞌe te rauhuru pukuraŋa e hāpaꞌo e moꞌa e tapu.
2. Te Mōtuha Henua e uꞌi te rāve'a mo haka tere maꞌitaki te ao hai riva-riva e haka rarama i te hāpī haŋa pē hē ana hāpa'o te vaha o te nātura e te roa era o te nūna'a científica, e uꞌi te rāve'a mo hāpī pau rō te taꞌu.
Aratikuro 128.
1. Te roa hōhonu mo hāpa'o i te nātura ꞌe i te vaha o te nātura e ai 'i roto te haka tere iŋa nei te progresividad precautorio preventivo de justicia ambiental, de solidaridad intergeneracional ꞌe e moꞌa te taꞌato'a haka tere iŋa o te kirima.
2. Mo aŋa i te me'e rake-rake e haka topa te mana'u e haka riva-riva, ni ka ai atu e ai rō 'ā te ture 'e te haka tere o te roa nei. E ai rō 'ā a roto i te roa penal 'e civil pa he haka tere iŋa ena i ruŋa i te Tāpa'o Hōhonu 'e i ruŋa i te rei.
Aratikuro 129.
1. Te Mōtuha Henua mo uꞌi te rāveꞌa mo taꞌe hetu o te meꞌe rake-rake ꞌe mo haka rehe i te kuꞌi-ku'i ta'ato'a, ꞌe i te rauhuru meꞌe hetu ki te nono o te kirima ꞌe pē ira 'ā ki te ma'itaki te ao.
2. Te Mōtuha Henua he uꞌi te rāve'a mo vana-vanaŋa, mo hāꞌūꞌū mo puꞌa i te rima ki te nūna'a ena o haho o tētahi henua mo haka tika, mo haka rehe ꞌe mo uꞌi i te rāveꞌa pē hē ka hetu mai nei te nono nei o te kirima ꞌe pē ira ꞌā o te ma'itaki te ao mo hāpa'o i te nātura.
Aratikuro 130.
Te Mōtuha Henua he hāpa'o i te rauhuru mau henua, e uꞌi te rāve'a mo hāpa'o, mo taꞌe kore e haka tī-tika te vaha o te rauhuru 'ono o te henua ꞌe pē ira 'ā he haka tano te rahi ꞌe e uꞌi te vaha i kona hē i kona hē ana 'oka mo noho naho-naho i roto i a rāua ꞌe pē ira 'ā takoa mo oraraꞌa 'o ŋaro.
Aratikuro 131.
1. Te rauhuru manu tere henua e hāpa'o. Mo te Mōtuha Henua e uꞌi te rāve'a mo hāpa'o mo haka aŋi-aŋi pē nei ē te manu henua e ŋaroꞌa rō 'ā ꞌe takoa a rāua e ai rō 'ā te rāua haka tere iŋa hōhonu mo noho ꞌe 'ina ko tōtōā.
2. Te Mōtuha Henua ꞌe te rāua nuku-nuku e haka rarama mo hāpī mo haŋa ꞌe mo moꞌa i te rauhuru manu tere henua.
Aratikuro 132.
Te Mōtuha Henua, a roto i te rāve'a e tahi mo hāpa'o i te kona ta'ato'a, i roto te rauhuru rāve'a ko aŋi-aŋi 'ā pē hē ana hāpa'o, e va'ai i te vaha mo haka pūai mo haka tī-tika 'o mo haka riva-riva e pē ira 'ā mo hāpa'o i te kona nātura. E takoa, te rāua aŋa e u'i e hā'aki o ruŋa i te rauhuru me'e 'āpī o te kona e hāpa'o rō 'ā e pē ira 'ā takoa  e u'i i te rāve'a mo uru o te rauhuru nūna'a o te kona o te kāiŋa e pē ira 'ā te nuku-nuku henua o te kona hāpa'o.
Aratikuro 133.
Te Mōtuha Henua e haka tano e haka pūai te aŋa mo haka rehe o te iŋo-iŋo 'e mo haka pūai i te topa-topa iŋo-iŋo.
He 'ono nātura o te ta'ato'a
Aratikuro 134.
1. Te 'ono henua o te ta'ato'a 'e o te nātura he hauha'a o te nātura 'o ira te Mōtuha Henua e hāpa'o 'e e mana'u pē nei ē e ai rō 'ā takoa te haka tere haŋa hōhonu 'o rāua o te nātura 'e pē ira 'ā e hāpa'o mo te ta'u nei 'e mo ta'u ena pē mu'a.
2. Te 'ono henua o te ta'ato'a he vaikava he henua he raro te vaikava; he kona hopu, he vai, he glaciare 'e he humedale pa he rano; he tokerau; he ma'uŋa 'e te kona era ko tapu 'ā ko hāpa'o 'ā, te kona 'i ira te rauhuru tumu tupuna, he raro o rā ŋā kona ta'ato'a, 'e tētahi atu ko tāpa'o 'ā i ruŋa i te Tāpa'o Hōhonu 'e i ruŋa i te rei.
3. I roto i te ŋā 'ono nei e ko tano te vai i roto i tō'ona huru ta'ato'a, te tokerau, te henua vaikava, te taha-tahatai, te kona era ko haka aŋi-aŋi 'ā e te haka tere internacional e pē ira 'ā e te Tāpa'o Hōhonu e te rei.
Te ŋā kona ena o te taꞌatoꞌa te nātura ꞌe e ko tano mo haka pāpa'i e te nuꞌu, te Mōtuha Henua e uꞌi te rāve'a mo hāpa'o, mo haka tika ana ai e ai rō 'ā te kuꞌi-kuꞌi. Pē ira 'ā he haka tere a roto i te roa democrática koia ko hāꞌūꞌū, mo te rahi raꞌa o te nuꞌu, ꞌe haka noho naho-naho i roto i a rāua. Mo ai o te kona o te taꞌatoꞌa i roto i te henua privado, te Mōtuha Henua e uꞌi e haka tere e kī pē hē ana haka tika i roto ko tāpaꞌo a i roto i te aratikuro raꞌe era.
5. Te Mōtuha Henua e tano nō mo haꞌatiꞌa mo haka tere mo te riva-riva o te taꞌatoꞌa te nātura e ko tano mo haka pāpaꞌi mo te taŋata, tāpaꞌo 'ā i ruŋa i te rei pē nei ē, i ruŋa i te taꞌu poto-poto nō e tahi, e haka tano ki roto i te matahiti, ꞌe i oti era  e tano nō mo haka kore ꞌo mo haka 'āpī haka ꞌou, e hā'aki pē hē ana hāpa'o, hai rāve'a mo te roa puvriko, 'e hai rāve'a mo hāpa'o o te nātura mo ai o te vaha mo te ta'ato'a. Te ŋā parau ha'ati'a nei, mo te taŋata hokotahi nō 'o mo tētahi atu nuku-nuku, i ruŋa i kī rō ai pē nei ē ta'e he 'ono o rāua.
6. Taꞌatoꞌa taŋata e tano nō mo kī ki tētahi i te haka tere iŋa hōhonu mo hāpa'o i te 'ono o te taꞌatoꞌa i roto i te nātura. Mo te rei e kī pē hē ana haka tere ꞌe he aha te aŋa mo aŋa.
Aratikuro 135.
1. Te Mōtuha Henua e uꞌi te rāveꞌa mo hāpa'o i te ruŋa o te raŋi ꞌe pē ira 'ā i te raŋi i te hora era o te pō, mo tehaka tere o tō'ona kāiŋa i roto i te ŋā roa nei.
2. Te Mōtuha Henua he hā'ū'ū ki rote roa era ananake ko tētahi henua mo o'o i roto i te vaha mo rara rauhuru rāve'a ꞌāpī o te ŋo'e mo te riva-riva o te ao ꞌe mo te roa era científico.
Aratikuro 136.
Te aŋa o te Mōtuha he hāpa'o te i te ŋā kona nei e kī ena humedale, he kona ko ai 'ā te tumu nātura ꞌe pē ira 'ā te henua o rā kona te ꞌōꞌone, a ia he Mōtuha i hāpa'o i te kona taꞌatoꞌa nei, te haka tere iŋa o nei kona, ꞌe pē ira 'ā pē hē e tuꞌu ena te vai.
Aratikuro 137.
Te Mōtuha Henua he hāpa'o i te glaciare ꞌe i te kona taꞌatoꞌa era o muri, ꞌe takoa te ŋā kona ena ko toe-toe 'ā ꞌe pē ira 'ā te haka tere iŋa ecosistémicas o rā kona.
Aratikuro 138.
Te Mōtuha e hāpa'o i te haka tere iŋa ma'itaki te ao ꞌe pē ira 'ā i te nūna'a koia ko te henua.
Aratikuro 139.
1. A Tire he henua e ai rō 'ā tō'ona moana nui koia ko te papa era ꞌo raro o te vaikava pahe huru jurídico, e pahe henua, e ai te haka tere iŋa normativa ōꞌona mau ꞌā, koia ko te ꞌāmui te roa social, haka tere iŋa, vaha nātura ꞌe económico.
2. Te Mōtuha Henua e hāpa'o i te hora nei pē mu'a, i te rauhuru ecosistema o roto i te vaikava e  taha-taha tai, e pē ira 'ā o te roa era o te rauhuru motu e o te antártica, e hāpa'o i te rauhuru uru iŋa e haka tere iŋa a roto, 'e, e u'i i te hora ta'ato'a mo ta'e hetu o te 'ati, mo hāpa'o, e mo haka riva-riva i te roa era o te eko nātura.
3. E tahi rei he haka tika i te vahi-vahi iŋa o te haka tere iŋa o te maritorio, tōꞌona ꞌāpapa iŋa, te maneŋe iŋa, te haka tere iŋa e pē ira ꞌā he vaha hōhonu mo haka take a e te nūnaꞌa era o rāua te haka tere pē ira ꞌā mo haka nui-nui ꞌe mo haka takea i a rāua, a roto i te roa e haka topa kē te rāua haka tere iŋa, mo rāua mau ꞌā e maꞌu ꞌe ꞌina ko haka tano ki te rahi raꞌa o te vaha, e kimi a roto i te rāua roa mau ꞌā, e uꞌi a rote roa era mo haka tano e mo haka tere haka tika a roto i te roa era o te justicia territorial.
He estatuto o te vai
Aratikuro 140.
1. Te vai me'e hauha'a mo te orara'a o te taŋata 'e o te haka tere iŋa tō'ona roa hōhonu pa he taŋata 'e takoa o te nātura. Te Mōtuha Henua he hāpa'o i te vai i roto i tō'ona huru ta'ato'a 'e pē ira 'ā te pariŋi haŋa mai e te tere iŋa.
2. I ra'e te haka tere taŋata ki te vai, he haka ma'itaki iŋa e te haka noho naho-naho o te vaha nātura. Mo te rei e kī pē hē ana rava'a te vai 'e pē hē ana vahi-vahi te vai.
Aratikuro 141.
Te Mōtuha Henua he haka rarama  'e hāpa'o i te aŋa o te kona e ai rō 'ā te vai 'e pē ira'ā te haka ma'itaki iŋa e te vahi-vahi iŋa, 'e pē ira 'ā i te kona o haho 'o i te kona roa atu, ko tāpa'o 'ā i ruŋa i te rei.
Aratikuro 142.
Mo te Mōtuha Henua e u'i mo ta'e haka pau rahi i te vai. Te ha'ati'a iŋa mo te vai e va'ai e te nuku-nuku ena te 'īŋoa Agencia Nacional o te Vai, 'e te rāua haka tere iŋa e ko tano mo hoꞌo, 'e ana haka tere e u'i haka tano ki te rahi era o te rahi o te vai, 'e he kī ki te taŋata era e va'ai atu i te vai e hā'aki pē hē e va'ai ena i te vai ki te rahi ra'a.
Aratikuro 143.
1. Te Mōtuha he va'ai te haka tere iŋa o te vai ki te rahi ra'a o te kona, a roto i te roa era e tehe mai era te vai. Te 'īŋoa cuenca hidrográfica he kona hope'a o te 'iti-'iti mo uru.
2. Te nūna'a haka tika i te roa era e turu mai era te vai mo rāua e u'i e haka tere i te tuha'a iŋa o te vai, e takoa te mata'ite e tētahi atu aŋa o ruŋa i te vai e te nuku-nuku o te Agencia Nacional o te Vai e pē ira 'ā tētahi aŋa i va'ai ai ki tētahi nuku-nuku.
3. Mo te rei e haka tī-tika i te haka tere iŋa, 'e i te nūna'a o roto i te consejo. Te ŋā nu'u nei, e uru hai roa era, ko ha'ati'a 'ā mo haka tere i te vai, te nūna'a civil 'e te nuku-nuku o te territorio o te kona noho koia ko te u'i iŋa nō ki te vaha era e u'i era i te vai, 'e e u'i o uru rō e tahi nō o te ŋā nu'u nei mo haka tere i te roa o te vai.
4. Te nūna'a nei o te consejo e tano nō mo piri mo haka tika i roto i a rāua i te hora tano. I te roa pē nei ē kai haka tu'u te nūna'a o te consejo, he uru te haka tere iŋa o te vai ki rote Agencia Nacional o te Vai 'e mo rāua e u'i.
Aratikuro 144.
1. Te Agencia Nacional o te Vai he nuku-nuku autónomo e tahi, e ai rō 'ā tō'na personalidad jurídica 'e takoa tō'ona 'ono mau 'ā o tō'ona patrimonio, e haka tere nei i te rauhuru kona 'e tā'ana aŋa he u'i mo uru riva-riva ki roto i te vai 'e pē ira 'ā takoa mo hāpa'o i te vai mo te hora nei mo te ta'u nei 'e pē mu'a ka oho ena, i te uru iŋa ki te haka tere iŋa o te taŋata te vai 'e te haka ma'itaki iŋa 'e te hāpa'o iŋa mo te hora nei 'e pē mu'a o tō'ona vaha ono henua ko haka piri 'ā. 'O ira tā'ana aŋa he tari mai i te rauhuru roŋo o ruŋa i te vai, he haka tī-tika, he u'i te haka tere iŋa o te nūna'a o te Mōtuha Henua e 'ite rō 'ā i te roa nei o te vai 'e takoa o ruŋa i tētahi nu'u partikurare.
2. Te rauhuru aŋa o te Agencia Nacional o te Vai:
a) He haka tere 'e he haka pū'oko i te rauhuru nuku-nuku ko 'ite 'ā i te roa era o te vai.
b) He haka tika i te poritika o te henua o ruŋa o te roa o te vai 'e ko haka uŋa 'ā e te nūna'a 'o ruŋa o te vai.
c) He ha'ati'a, he u'i, he huri, he haka oti 'e he ta'e ha'ati'a haka 'ou mo to'o i te vai.
d) He haka tu'u 'e he u'i i te rauhuru rāve'a riva-riva mo haka tere 'e mo hāpa'o i te roa era o te vai.
e) He haka tika ꞌe he u'i e tahi nō rāve'a mo uŋa o te roŋo 'a rote roa puvriko era.
f) He haka pūai i te haka tu'u iŋa o te nūnaꞌa o te consejo de cuenca. He hokorua i te rāua aŋa, mo haka piri mo haka nui-nui mo oho pē ira 'ā i te haka tere iŋa 'e i te uru iŋa 'e i te 'āpapa iŋa o te rauhuru hakari o te vai 'e takoa o te vaha 'ono henua e hetu rō 'ā te vai ki ruŋa 'e takoa ki te rauhuru cuenca.
g) He mata'ite 'e he u'i mo uru riva-riva ki te vai mo haka naho-naho ana noho koia ko te vai.
h) He haka ūtu'a a rote roa o te haka tere iŋa mo ai ko tano 'ā 'o kai tano, e tano nō te nūna'a mo uru a roto i te roa era o te Hare Ti'a Mau..
i) E mo rāua e u'i i te huru o te vai e tuha'a ena.
j) E tētahi atu i ruŋa i te rei.
3. Mo te rei e haka tika i te 'āpapa iŋa, 'e i te va'ai iŋa, o te kona e haka tere rō 'ā, e tētahi atu aŋa o te Agencia Nacional o te Vai.
Estatuto o te minerare
Aratikuro 145.
1. Te Mōtuha Henua i roto i tō'ona rima ta'ato'a, te haka tere iŋa, 'e te noho iŋa, mo ai e haŋa rō 'ā o te mina ta'ato'a 'e pē ira 'ā te sustancia minerare, metálica, ta'e metálica, 'e te kona ta'ato'a era i roto te sustancia fósiles 'e hidrocarburo i roto i te henua, 'e te arcillas era o ruŋa ta'e o te Mōtuha Henua 'e nī ka ai atu te rahi ra'a o te henua i rā kona i muri te mina o te Mōtuha Henua.
2. Te tari iŋa mai o te 'ono mai raro, te aŋa iŋa, 'e te haka tere iŋa o ruga o te ŋā ono ta'ato'a nei o roto o te mina he haka tere a ruŋa i te roa era e tano nō mo pau, 'e mo ta'e ai haka 'ou, mo te nūna'a público ta'ato'a o te hora nei 'e pē mu'a ka oho ena 'e pē ira 'ā i te hāpa'o i te vaha nātura.
Aratikuro 146.
Ina ko 'āmui ki rote roa nei o te mina te glaciare, te ŋā kona era ko tapu 'ā ko hāpa'o 'ā, 'e te rāve'a i hāpa'o ai mo hāpa'o o te vai koia ko rā kona ko tāpa'o 'ā i ruŋa i te rei 'e tētahi atu ko ha'aki 'ā.
Aratikuro 147.
1. Te Mōtuha Henua e aŋa e tahi poritika mo te aŋa minera 'e mo te roa era o te rauhuru 'ono e to'o mai ena mai roto, 'e, e u'i mo hāpa'o i te vaha natura 'e pē ira 'ā i te nūna'a, 'e te ŋā rāve'a 'āpī ta'ato'a 'e pē ira 'ā te me'e ena e kī ena valor agregado.
2. Te Mōtuha Henua e u'i te rāve'a e hetu ena te roa era o te sinérgico 'e te rauhuru vaha o te aŋa minera, e 'āmui takoa i roto te haka piri haŋa mo haka punua, pē ira 'ā te puru o te ta'e aŋa o te taŋata mo ma'u i te rāua ture ko tāpa'o 'ā i ruŋa i te rei. Te nūna'a aŋa i roto i te mina e va'ai te rāve'a mo haka riva-riva mo ai ko hetu 'ā te rake-rake ki te kona 'e pē ira 'ā takoa i te roa era o te nātura mo haka rehe tō'ona hetu iŋa rake-rake ki roto i te territorio 'o ki roto i te kona 'i ira e haka pūai ena. Tāpa'o 'ā i ruŋa i te rei, mo te rei e kī pē hē te haka tere iŋa nei i ruŋa i te ŋā kona mina riki-riki era o pirikinero.
3. Te Mōtuha Henua he u'i te rāve'a mo hāpa'o i te kona riki-riki ena 'o pirikinero e kī era, hā'ū'ū ki rā ŋā nu'u mo te roa ena mo tu'u ki rā kona 'e pē ira 'ā hai rauhuru herramienta, tecnología 'e tara mo haka tere a rote roa riva-riva tuai 'e naho-naho i te aŋa nei.
Matato'a o te Nātura.
Aratikuro 148.
1. E tahi nuku-nuku 'ā'ana mau 'ā te haka tere koia ko tō'ona personalidad juridica e ai ro 'ā te 'ono 'ō'ona mau 'ā, tō'ona 'īŋoa Matato'a o te Nātura e kī ena, tā'ana aŋa he haka rarama he haka takea 'e he hāpa'o i te haka tere hōhonu o te nātura 'e i te haka tere taŋata koia ko te vaha nātura 'e ko pāpa'i 'ā i ruŋa i te Tāpa'o Hōhonu nei, 'e takoa i roto i te tāpa'o koia ko tētahi hā'au repahoa henua 'e e haka tere rō 'ā i a Tire, mo hāpa'o i te rauhuru rake-rake 'o haka tere haŋa hape e te Mōtuha Henua 'e tētahi atu nuku-nuku.
2. Te Matato'a o te Nātura he vahi pe he Defensoría Regional. Te rei mā'ana e kī i te haka tere iŋa, pē hē ana 'āpapa, 'e pē hē te rauhuru aŋa iŋa 'e te haka tere iŋa o te Matato'a o te Nātura.
Aratikuro 149.
Te aŋa o te Matato'a o te Nātura he:
a) He haka tere i te parau 'e he noho he u'i i te rauhuru horo ma'u e te nūna'a o ruŋa i te hape ki te haka tere iŋa o te vaha nātura 'e pē ira 'ā ki a rāua.
b) He aŋa 'e he mata'ite 'e he ma'u i te ture o te ai ko hape 'ā ki te haka tere iŋa hōhonu o te vaha nātura, 'e ai ka haka ma'u.
c) He haka tere i te parau 'e he noho he u'i i te rauhuru horo ma'u e te nūna'a o ruŋa i te hape ki te haka tere iŋa o te vaha nātura 'e pē ira 'ā ki a rāua.
d) He haka tika i te haka tere iŋa o rote constitución 'e o rote rei, i te hora era ko hape 'ā ki te haka tere iŋa o te vaha nātura 'e o te nātura.
e) He haka rarama 'e he hāpī i te roa era o te haka tere iŋa o te vaha nātura 'e takoa o te nātura.
f) E tētahi ko tā 'ā i ruŋa i te Tāpa'o Hōhonu 'e i ruŋa i te rei.
Aratikuro 150.
Te pū'oko haka tere o te Matato'a o te Nātura, e haka tere te matato'a vi'e 'o matato'a tane o te nātura, nī nu'u i roto o te Congreso o te Riputā 'e Riputado i te Cámara o te Regiónes e vae e te rahi ra'a o te nūna'a o roto. E toru ko haka ma'u 'ā e te nūna'a ambiental i te roa era o te sociedad civil pē haka tere iŋa ko tā 'ā i ruŋa i te rei.
KAPITURO IV. HE URU IŊA DEMOKRÁTIKA
Aratikuro 151.
1. I a Tire te haka tere iŋa o te democratia e uru tī-tika mau nō, ki roto i te koro nui, o ki rote rauhuru kona o te henua 'o mo haka pū'oko 'o mo ma'u i te mana'u.
2. He aŋa mau 'ā o te Mōtuha Henua he haka rarama he va'ai te vaha 'e i te rāve'a mo uru o te taŋata o roto i te nūna'a ta'ato'a ki te haka tere haŋa iŋa nei o te poritika i rote roa nei e haka tere rō 'ā te democracia.
3. Te aŋa porititka ko haka tī-tika 'ā he pu'a i te rima mo va'ai te vaha mo kī i te mana'u o te rahi ra'a te rāua haka tere iŋa 'e e mo'a te mana'u o te nu'u 'e pē ira 'ā e haka ma'itaki, i te roa era o te tara, 'e pē ira 'ā i te democracia i roto i a rāua.
Te haka takea iŋa o te democracia.
Aratikuro 152.
1. Te mau pukuraŋa e ai rō 'ā te rāua haka tere iŋa mo uru ki rote vaha nei i roto e haka tere nei te rauhuru rāve'a puvriko. Te Mōtuha haka tere henua e va'ai te vaha mo te democracia, 'e mo haka tika o te kī haŋa ta'ato'a o te nūna'a 'e ko pāpa'i 'ā i ruŋa i te Tāpa'o Hōhonu nei 'e takoa i roto i te rei.
2. Te tōro'a puvriko e va'ai i te vaha mo uru o te nūna'a o te henua ki roto i te haka tere iŋa poritika, económica, cultural 'e social o te henua. E haka tere i rote rauhuru nuku-nuku o te Mōtuha 'e e va'ai takoa i te rauhuru vaha mo haka rarama 'e mo tano mo uru ki roto mo ma'u i tō'ona mana'u takoa pe he nūna'a o te henua 'e mo haka takea pē nei ē e uru rō 'ā takoa ki te vaha ta'ato'a nei puvriko, 'e i roto 'ā takoa e o'o te roa era o te digital.
3. Te rei e haka tika i te rāve'a mo uru ki te rauhuru vaha digital 'e e haka takea i roto te ara ta'ato'a mo uru o te nūna'a ko tāpa'o 'ā i ruŋa i te Tāpa'o Hōhonu nei mo te roa era o te voto, 'e e kimi a roto mo haka pūai i te vaha ta'ato'a nei mo uru o te taŋata ki rote haka tere iŋa nei, 'o ira he va'ai te roŋo hai ma'itaki, e hāpa'o 'e 'ina ko ku'i-ku'i mo uru ki rote vaha mo te nūna'a ta'ato'a.
Aratikuro 153.
1. E te Mōtuha Henua e va'ai te vaha ki te nūna'a ta'ato'a, 'e ina ko haka topa kē, o ruŋa i te rauhuru me'e mo rāva'a i te haka tere iŋa nei a roto i te democracia, 'e mo uru ki roto 'e mo va'ai tō'ona mana'u a rote roa o te democracia e haka tere e ia.
2. Mo te Mōtuha Henua, i roto i te rauhuru vaha, 'e aŋa mo haka rarama i te uru iŋa ki rote roa nei o te democracia 'e i te hetu iŋa o te poritika o te nūna'a ta'ato'a, e pē ira 'ā o te ŋā nūna'a era i te hora tuai era ko haka topa kē 'ā 'o ko haka tapa 'ā 'e e hāpa'o i a rāua.
3. Te Mōtuha Henua he va'ai te vaha mo uru mai o te ŋā nūna'a nei ki rote poritika pubrika pē ira 'ā i rote vaha o te rei, koia ko te rauhuru rāve'a mo uru o te rahi ra'a o te nūna'a 'e mo kī i tō'ona mana'u poritika, 'e, e kimi te rāve'a hōhonu parauti'a mo va'ai i te vaha mo uru parauti'a ki rote ŋā kona nei.
4. Te rei e hā'ū'ū e va'ai te rāve'a riva-riva tano mo uru o te nūna'a e ai rō 'ā te ku'i-ku'i o ruŋa i te hākari mo tāpa'o 'e mo kī i te rāua mana'u i rote roa nei o te poritika.
Aratikuro 154.
1. Te aŋa mau 'ā o te Estado he va'ai te vaha mo te democracia o te vaha nātura. E haka aŋi-aŋi te haka tere iŋa taŋata mo uru 'e ko 'ite riva-riva 'ā i te roa o te haka tere iŋa o te vaha natura. Te rāve'a mo uru ki roto mo te rei e haka tika.
2. Ta'ato'a e ai rō 'ā tō'ona haka tere taŋata mo uru 'e mo va'ai i te roŋo o te vaha nātura i ruŋa e hāpa'o rō 'ā e te Mōtuha Henua. 'E te nūna'a partikurare e va'ai i te roŋo ta'ato'a o te vaha nātura e hokorua ena e aŋa ena, a roto i te roa era pāpa'i 'ā e te rei.
Aratikuro 155.
Te estatuto regional he u'i i te rāve'a mo haka tere o te democracia directa 'o semi directa e kī ena, te roa riva-riva he uru tahi te mau pukuraŋa o te mau mahiŋo, e tano nō mo ai incidente 'o vinculante, 'e pē ira 'ā e u'i te rāve'a mo haka tika a ruŋa i te iniciativa popular o te norma local i roto i te región 'e pē ira 'ā i roto i te hare tāvana, e ai e haka tika a rote roa vinculante 'e pē ira 'ā i te rauhuru 'ui ki te mau pukuraŋa incidente hā'aura'a hai me'e he hetu ki a rāua, te haka tika iŋa o te moni o te rauhuru nuku-nuku o te territorio e haka uru ki roto i te rauhuru aŋa mo uru o te mahiŋo o te kāiŋa mo kī i te rāua mana'u.
Aratikuro 156.
E tano nō mo haka voto o ruŋa i te rauhuru makenu e hetu rō 'ā ki te gobierno regional 'e pē ira 'ā local ko tāpa'o 'ā i ruŋa i te rei 'e i ruŋa i te estatuto regional. I ruŋa i te rei e hā'aki rō te rāve'a pē hē ana kī 'o ana oho mo aŋa o te voto 'e i ta'u hē e tano mo aŋa 'e i te rauhuru rāve'a mo te roa era o te voto mo te escrutinio, 'e te hope'a ra'a o te voto ta'ato'a 'e pē hē i hope'a ai o ruŋa i te me'e ko haka voto 'ā.
Aratikuro 157.
1. E tahi nuku-nuku o te nūna'a ko voto 'ā, e haka tano ki te toru o roto o te hānere o te padrón hope'a era i voto ai, e tano nō mo ma'u i te rāua mana'u aŋa o te pukuraŋa mo tramita e te rei.
2.E ho'e hānere va'u 'ahuru mahana mai te ta'u era ko tā 'ā i roto i te Servicio Electoral mo haka aŋi-aŋi i te mau pukuraŋa o te kāiŋa 'e mo haka piri takoa ki te patrocinio mo pāpa'i mo hokorua. 'E mo ai ko ha'ati'a 'ā e te Servicio Electoral he haka ma'u ki te Congreso, mo ha'amata a rāua mo aŋa i te rei. 'E te aŋa o te mau pukuraŋa he uru ki roto i te vaha o te agencia legislativa 'e horo-horou ko tā 'ā i ruŋa i te rei. 'E te tōro'a tāpura haka ma'u i te roŋo i roto i te ono 'āva'e i roa hē te tramite.
3. Te aŋa haka ma'u o te mau pukuraŋa e ko tano mo haka ma'u 'o mo aŋa i ruŋa i te haka tere iŋa, o te moni o te Mōtuha Henua 'e takoa e ko tano mo haka ma'u o ruŋa i te haka tere iŋa hōhonu o te rauhuru me'e.
Aratikuro 158.
1. Tētahi nuku-nuku o te nūna'a e tano nō mo voto, 'e te rāua rahi e rima por ciento o te padrón hope'a ena i voto ai, e tano nō rāua mo ma'u i te rāua aŋa mo kī mo haka kore o te rei e tahi ko haka rārāma 'ā i roto i te Tāpa'o Hōhonu nei mo voto 'a roto i te roa nei referéndum nacional.
2. E ko tano mo haka ma'u te aŋa o ruŋa i te moni haka tere o te henua 'o o te rauhuru haka tere iŋa o te moni o te Mōtuha.
Aratikuro 159.
Te Congreso o te Diputadas 'e o te Diputados o te Cámara era o te Región 'e pē ira 'ā te nuku-nuku pū'oko o te regione 'e o te comuna he aŋa e tahi koro nui puvrika tāpa'o 'ā i ruŋa i te rei pē hē ana aŋa, 'e i roto te mau nūna'a 'e pē ira 'ā te mau pukuraŋa haka takea i te rāua aŋa 'e o te aha i tu'u ai ki rā roa.
Te voto iŋa 'e te haka tere iŋa electoral
Aratikuro 160.
1. Te voto iŋa mo te ta'ato'a, 'e pē tū huru 'ā, e haŋa mo oho mo voto, 'e e tu'u ki rā kona, o te kope hoko tahi mau nō, 'ina ko haka takea. 'E mo te nūna'a e ai rō 'ā ho'e 'ahuru mā va'u matahiti e oho e voto, 'e mo te nūna'a e ai rō 'ā ho'e 'ahuru mā ono matahiti 'e ho'e 'ahuru mā hitu matahiti 'e he tire vahine 'e taŋata e noho rō 'ā i haho e oho e voto. He roa hōhonu pūai e tahi mo haka tere i te roa cívico era.
2. 'Ina e tahi taŋata ni nūna'a mo ta'e ha'ati'a mo tāpa'o te haka tere iŋa taŋata nei, 'e e va'ai te rauhuru vaha mo te nūna'a ko tano 'ā mo voto.
3. Te 'āuario i roto i te ta'u era mo voto o te mau pukuraŋa e ai rō 'ā ko tāpa'o 'ā i ruŋa i te rei.
4. Te tire ta'ato'a 'i haho e noho ena i ruŋa i te henua kē e tano nō mo voto i rote roa ena o te 'ui, 'e tētahi atu huru o te voto takoa mo te pretiteni mo te diputado 'e diputada. E haka tu'u 'i haho e tahi kona mo te nūna'a nei mo voto te 'īŋoa distrito exterior.
5. Te nūna'a ta'ato'a o tētahi henua e noho rō 'ā i a Tire, 'e, ka rima matahiti i te henua, e tano nō mo voto 'e ko tāpa'o 'ā i ruŋa i te Tāpa'o Hōhonu 'e i te rei.
6. Te rei he va'ai i te vaha ta'ato'a mo te haka tere iŋa nei.
Aratikuro 161.
1. Mo te hora era mo voto, te rei e u'i te rāve'a e tahi electoral 'e e haka tere a roto i te roa era o te haka tere iŋa hōhonu pē tū huru 'ā, 'e mo ai te haka pā iŋa, 'e te rauhuru nūna'a henua 'e tētahi atu ko tāpa'o 'ā i ruŋa i te Tāpa'o Hōhonu 'e i ruŋa i te rei. 'E te nuku-nuku nei e u'i te rāve'a hora era mo 'āpapa e ai e haka pā 'e pē ira 'ā he haka pā i te rauhuru nūna'a ka uru era ki roto mo 'ā'ati. Pē ira 'ā takoa te parau era i ruŋa te 'īŋoa e ha'amata hai 'īŋoa o te vi'e paurō te ta'u.
2. E ai e tahi registro electoral puvriko 'e i roto ka uru ena, o te ai o te ministerio o te rei te nūna'a ena e tano 'ā te matahiti 'e tētahi atu ko tā 'ā i ruŋa i te Tāpa'o Hōhonu nei. Te rei he haka tika i te 'āpapa iŋa 'e i te haka tere iŋa.
Aratikuro 162
1. Te nuku-nuku ma'u pū'oko o te pukuraŋa i a tire, i te región, 'e i te kāiŋa, he u'i te rāve'a mo haka rē i te vaha e kī ena he escaño reservado mo te nūna'a o te hau tupuna e haka tano ki te rahi o te taŋata o te rāua kāiŋa. Te haka pāpa'i iŋa i a rāua, 'e te rahi o te nūna'a, 'e pē hē ana aŋa, mo te rei e kī.
2. E te nu'u tano mo voto ko te nu'u era i roto i te rāua hau 'e ko haka pāpa'i 'ā i ruŋa i te puka e tahi te 'īŋoa Registro Electoral Indígena. Te puka nei te pāpa'i iŋa 'e te haka tere iŋa o te Servicio Electoral 'e a rāua i to'o mai ai i te 'īŋoa ta'ato'a mai roto i te ŋā tāpa'o era e te nuku-nuku mōtuha henua, i ruŋa ko haka pāpa'i 'ā i te rauhuru 'īŋoa o te nūna'a tupuna 'e i ruŋa e kī era pē nei ē a rāua he tupuna, a rote roa era ko tā 'ā i ruŋa i te rei.
3. E aŋa e tahi puka mo pāpa'i o ruŋa i te hau trivare afrodescendiente tire 'e a rāua ana haka tere pe he haka tere iŋa o tētahi hau ena takoa.
Aratikuro 163.
1. Nūna'a poritika ta'ato'a ko aŋi-aŋi 'ā i te rahi ra'a o te taŋata e haka tere a roto i te roa era e haka pā te rahi o te nūna'a i rote kona era e aŋa ena, e u'i pē tū huru 'ā te roa hōhonu ana haka tere 'e hā'au i roto 'e pē ira 'ā takoa mo haka rarama i te makenu ta'ato'a nei o te electoral e pē ira 'ā te uru iŋa o te ŋā vi'e. E va'ai hai moni, 'e e haka tano ki te rahi o te nūna'a o te kona ana va'ai te moni mo rāua.
2. Te Mōtuha Henua 'e te nuku-nuku poritika e u'i te rāve'a ta'ato'a mo haka kore o te rave'ino o te moto i rote roa nei e kī ena género mo haka tī-tika mo te nūna'a ta'ato'a mo tano mo oho mo tā i tō'ona haka tere iŋa taŋata i rote poritika.
3. A rote roa era o te rei ana u'i te rāve'a mo haka pūai 'e mo oho o te rauhuru nūna'a koia ko te rauhuru haka tere iŋa mo tano mo oho ki te roa nei o te electoral.
Aratikuro 164.
1. E tahi nuku-nuku autónomo, e ai rō 'ā tō'ona personalidad jurídica 'e pē ira 'ā tō'ona 'ono ō'ona mau 'ā, te 'īŋoa e kī ena Servicio Electoral, a rāua e haka tere te u'i 'e te mata'ite 'e te hakatere iŋa o te rāve'a ta'ato'a nei o te electoral 'e pē ira 'ā plebiscitario; he mata'ite 'e he u'i mo aŋa tītika i te haka tere iŋa o te electorare 'e plebiscitario; mo aŋa a ruŋa i te roa era o te norma koia ko ma'itaki aŋa tītika 'e e haka tano i te rahi o te haka pau iŋa o te moni i rote roa electoral era; i ruŋa i te norma ta'ato'a 'e te haka tere iŋa o te poritika; o ruŋa i te norma ta'ato'a e haka tere rō 'ā i te roa era o te democracia i tū hora 'ā 'e takoa mo uru o te pukuraŋa ta'ato'a ki rā kona mo voto 'e pē ira 'ā takoa rauhuru aŋa ko tā 'ā i ruŋa i te Tāpa'o Hōhonu 'e i ruŋa i te rei.
2. Te haka tere iŋa o te nuku-nuku Servicio Electoral e ai rō 'ā te rāua pū'oko i roto 'e o rāua te haka tere te aŋa era ko va'ai 'ā 'e ko pāpa'i 'ā i ruŋa i te Tāpa'o Hōhonu 'e pē ira 'ā i te rei.
3. E te nūna'a o te Servicio Electoral e ai e rima ŋā vi'e 'e e rima taŋata 'e te ŋā nu'u nei ko vae 'ā te peretiteni o te República o Tire, ko hā'au 'ā 'ananake ko te Diputada 'e Diputado o te Cámara o te Región, i rote koro nui i piri ai 'ananake 'e e rahi te nu'u i roto. E va'u matahiti ka haka tere ena i te aŋa nei, e ko tano mo vae haka 'ou 'e e haka 'āpī rō 'ā ta'e ta'ato'a i rote hā matahiti.
4. E te ŋā consejero nei mo te Corte Suprema nō e tano mo haka e'a 'e e kī e ha'ati'a e te Peretiteni o te Henua 'e pē ira 'ā e ai te rahi ra'a o te nūna'a o te Diputada koia ko te Diputado i rote hora era o te Congreso 'o takoa o te nūna'a era o te Cámara o te Regione, 'e ana tano mo haka e'a o te ai ko hape 'ā ki te haka tere iŋa o te Tāpa'o Hōhonu 'e o te rei, 'o mo ai e ku'i-ku'i rō 'ā ia e ko tano mo haka tere takoa o te ai ko hape 'ā tō'ona haka tere iŋa 'e ko aŋa 'ā i te aŋa rake-rake i rote roa o tā'ana aŋa mo haka tere. Te Corte e 'ite i te ku'i-ku'i nei e tu'u ki rote koro mo u'i te rāve'a nei mo haka e'a 'e mo tano takoa mo haka e'a e ai te rahi ra'a o te voto o te nūna'a i roto i rā koro.
5. I te roa era o te democracia mo uru o te rauhuru nūna'a 'e te haka tere iŋa i ruŋa i te Tāpa'o Hōhonu, te aŋa o te nūna'a electoral he haka rarama i te roŋo he hāpī mo uru o te rauhuru pukuraŋa o te kāiŋa ki roto i te rāve'a nei mo tano mo kī i tō'ona mana'u mo tāpa'o, e haka piri ki tētahi nūna'a 'o nuku-nuku o te Mōtuha Henua 'e pē ira 'ā ki te roa pukuraŋa era. Takoa e u'i e mata'ite i te roa era mo aŋa tī-tika ta'ato'a makenu o te voto iŋa.
KAPITURO V. HAKA TERE HAŊA RIVA-RIVA O TE MŌTUHA HENUA KOIA KO TĀ'ANA NUKU-NUKU.
Aratikuro 165.
1. Te haka tere iŋa o te aŋa puvriko e haka ma'itaki, e haka takea, e va'ai tahi ki te mata ta'ato'a te rāua haka tere iŋa. E takoa e haka tere ena a roto i te roa hōhonu riva-riva, tano, e aŋa e haka takea a rote mana'u ma'itaki, rauhuru nūna'a, interculturalidad, a rote haka pā i roto i te rauhuru nūna'a, haka piri tahi, ina ko haka tapa, 'e haka naho-naho.
2. Te haka tere iŋa puvrika e aŋa a roto i te roa era o roto i te kāiŋa, o roto i tō'ona 'ono tupuna 'e a roto i te rāua re'o.
Aratikuro 166.
1. Te haka tere iŋa hōhonu nei o te probidad te hā'aura'a e u'i te makenu iŋa te haka tere iŋa o te nūna'a aŋa e aŋa riva-riva, e haka tere i tā'ana aŋa hai roa ma'itaki, hai roa hokorua, hai parauti'a, hai roa hōhonu 'e ko tāpa'o 'ā i ruŋa i te rei. Te tōro'a Tāpura he hā'aki i rote ono 'āva'e i roa hē te tramitación o te kī haŋa nei.
2. Te nūna'a ko voto 'ā ko rē 'ā 'e tētahi atu pū'oko, pe he roa era he ŋā vi'e 'e he taŋata aŋa 'e ko kī 'ā e te rei, e haka takea tahi te rāua 'ono ki te rahi ra'a o te nūna'a. Mo te rei e haka tika i te roa era he va'ai te haka tere iŋa ki te toru vaha o ruŋa i te 'ono 'e o ruŋa i te aŋa ko ku'i-ku'i 'ā i te hora era mo aŋa i rote roa puvrika. Pē ira 'ā takoa e tano nō mo u'i tētahi rāve'a mo haka tī-tika.
Aratikuro 167.
1. Te Tāpa'o Hōhonu he haka takea ki te nūna'a ta'ato'a te ma'itaki o te roŋo puvriko 'e he va'ai te vaha mo uru, 'ina ko ku'i-ku'i mo aŋi-aŋi riva-riva, 'e i tū hora 'ā, i roto i te ta'u e tahi he haka takea, mo tai'o riva-riva, 'e pē ira 'ā he haka hōhora i roto i te ta'u ko tāpa'o 'ā i ruŋa i te rei. Te haka tere haŋa hōhonu o te transparencia he kī ki te rauhuru nuku-nuku o te Mōtuha Henua pē nei ē te roŋo puvriko e haka takea ki te nūna'a ta'ato'a ko haŋa 'ā mo 'ite 'e e va'ai i te hora ko kī 'ā e va'ai te vaha ta'ato'a.
2. Ta'ato'a roŋo puvriko ko aŋa 'ā hai tara o te ta'ato'a 'e tētahi atu roŋo aŋa hai 'īŋoa 'o haka tere iŋa o te Mōtuha Henua, huru kē huru kē tō'ona pāpa'i iŋa, 'e pē ira 'ā huru kē huru kē te vaha, 'e te ta'u i ha'amata ai i aŋa ai, te tumu, 'e te 'āpapa iŋa 'e te haka tere iŋa.
3. Ta'ato'a nuku-nuku henua e aŋa rō 'ā i roto i te vaha puvrika 'e e haka tere rō 'ā i te tara e haka takea ki rote roa era o te transparencia 'e ki rote roa ma'itaki.
4. Mo te rei nō e hāpa'o 'o ta'e ha'ati'a mo va'ai i te roŋo, o ruŋa o te roa era o te seguridad o te Mōtuha 'o o'o rō te roa ku'i-ku'i o te hau, 'o mo hāpa'o i te haka tere iŋa taŋata, te haka tere haŋa o te parau 'e pē ira 'ā o ku'i-ku'i rō te haka tere iŋa 'e te haka rarama iŋa, ki te haka tere iŋa o te institución.
Aratikuro 168.
Te nuku-nuku o te Mōtuha Henua 'e te nūna'a ena e aŋa rō 'ā i rote vaha puvrika e haka takea te rāua aŋa 'e pē ira 'ā i te haka pau iŋa o te tara 'e a rāua i roto i te rāua rima te haka tere iŋa pa he mōtuha, te pūai ta'ato'a 'e ko tā 'ā i ruŋa i te rei. Te Mōtuha Henua he haka rarama ki te nu'u ta'ato'a mo uru ki roto i te roa nei o te pukuraŋa 'e mo mata'ite mo u'i pē nei ē ko aŋa 'ā te rāua aŋa te rauhuru nūna'a.
Aratikuro 169.
1. Te nūna'a o roto o te Consejo o te Transparencia he nuku-nuku autónomo, 'e a rāua ko haka tika 'ā e ai rō 'ā te rāua personalidad jurídica 'e pē ira 'ā te rāua 'ono o rāua mau 'ā, 'e te rāua aŋa he haka rarama i te ma'itaki o te aŋa ta'ato'a puvriko, i te aŋa iŋa o te rauhuru nuku-nuku a rote roa era o te norma o te transparencia 'e publicidad o te información 'o ira he va'ai te vaha mo te nūna'a ta'ato'a mo uru mo takea riva-riva i te rauhuru roŋo.
2. Mo te rei e haka tika, i te 'āpapa iŋa, te haka tere iŋa, 'e te rāua aŋa.
Aratikuro 170.
1. Te haka tere iŋa rake-rake e te toke e ko tano mo te riva-riva o te ta'ato'a ko hape 'ā ki te haka tere iŋa o te roa era democrático.
2. Te Mōtuha Henua he haka rarama i te haka tere iŋa ma'itaki o te nūna'a puvriko 'e he haka kore te haka tere haŋa rake-rake e te toke i te rauhuru rāve'a, i roto i te kona puvriko 'e takoa i roto i te kona privado. Te haka tere iŋa o te aŋa nei, e kimi te rāve'a riva-riva mo hāpī, mo ta'e hāhine ki te haka tere iŋa rake-rake, ki te rara iŋa, ki te tute iŋa 'e ki te haka ūtu'a.
3. Te nuku-nuku ta'ato'a he haka tika i roto i a rāua a roto i te rauhuru rāve'a mo haka ma'itaki i te ŋā haka tere iŋa nei, 'e takoa mo u'i i te rāve'a mo haka ūtu'a administrativamente, i te roa civil era, i te roa penal era 'e ki te haka ūtu'a, e kī era te rei.
Aratikuro 171.
Te nuku-nuku henua he hāpa'o i te nūna'a 'e i tō'ona haka tere iŋa i te hora era mo hā'aki i te hape mo te nūna'a o te haka tere puvriko 'e ata pūai i te roa era o te nu'u era ko toke 'ā ko aŋa 'ā i te aŋa rake-rake kai aŋa hai roa ma'itaki 'e ko uru 'ā ki te roa era o te toke. 'O ira te Mōtuha Henua he hāpa'o i te nūna'a era ko ha'aki 'ā.
Aratikuro 172.
E ko tano mo uru mo aŋa i roto i te aŋa puvriko 'o i roto i te roa era ko voto 'ā e te nūna'a mo uru e te mōtuha te nūna'a ko aŋa 'ā i te rave'ino i te tōtōā, ko teki 'ā i te nūna'a 'o i te vi'e 'o i te taŋata, ko tōtōā 'ā i te hua'ai, te nu'u ko toke 'ā ki te fiko, ko tata 'ā i te activo, ko soborno 'ā, ko cohecho 'ā, 'e ko haka tere rake-rake 'ā i te moni o te puvriko 'e tētahi atu ko tāpa'o 'ā i ruŋa i te rei. Te ta'u haka oti o te me'e nei mo te rei e kī.
Aratikuro 173.
O ruŋa i te nūna'a pū'oko aŋa mo te Mōtuha Henua, te rei ko tā 'ā e haka pūai ki a rāua te u'i iŋa mo aŋa riva-riva 'e mo haka tere ma'itaki, 'e pē ira 'ā, mo haka hōhora ma'itaki i te roa era o te moni.
Aratikuro 174.
E tahi nuku-nuku mo rāua e u'i i te moni mo 'ouhou ki te nūna'a era ko vae 'ā, e te mau pukuraŋa mo haka tere i te rauhuru kona 'e pē ira 'ā ki te nūna'a era e toŋa rō 'ā ki a rāua. Te moni e kī i roto i te matahiti e hā e hia ka 'ouhou era, 'e te kī haŋa e ai ho'e 'ahuru mā va'u 'āva'e a tu'a ki te 'ouhou iŋa o ki te haka mao iŋa o te tōro'a o te hakatere iŋa o te Peretiteni. Te hā'au iŋa o te ŋā nūna'a nei puvriko, e haka tere a roto i te roa era ko 'ite 'ā 'e pē ira 'ā e u'i e haka hoki te rima hai aŋa riva-riva i roto i te roa era ko va'ai 'ā. E ai rō e tahi rei i ruŋa ko tā 'ā te haka tere iŋa, 'e te rāua tōro'a tano, mo aŋa o te nūna'a nei ko vae 'ā.
Aratikuro 175.
1. Te haka tere iŋa o te nuku-nuku puvrika tā'ana aŋa he hā'ū'ū ki te rauhuru nūna'a 'e takoa mo te nuku-nuku o te henua. A ia he uru ki te roa era mo haka tere mo haka tī-tika i te haka tere iŋa o te roa hōhonu o te jurídica, 'e pē ira 'ā o te parauti'a o te uru iŋa, o te rauhuru nūna'a o te u'i haŋa i te haka tere iŋa, o te rauhuru ra-rahi, 'e pē ira 'ā mo pāhono riva-riva ki te nūna'a, 'e tētahi atu ko tā 'ā i ruŋa i te Tāpa'o Hōhonu 'e i ruŋa te rei.
2. Te nūna'a haka tere iŋa o te poritika puvrika, 'e koia ko te 'āpapa i te rāua rauhuru aŋa, he va'ai i te vaha 'e he haka pūai, i te roa era, mo hā'ū'ū ki te puvriko i te ta'u ta'ato'a mo haka tika o te rāua 'ui.
3. Mo te rei e tā i te haka tere iŋa o te nūna'a puvriko, e tano nō mo va'ai ki te ŋā nūna'a nei, te haka tere iŋa normativa, 'e pē hē ana u'i ana oho te rauhuru aŋa, takoa mo va'ai te vaha mo 'ite mo hā'aura'a 'e takoa mo haka ūtu'a. E ko tano te haka tere iŋa nei mo ma'u e ia pe he horo o te roa jurídica era.
4. Ta'ato'a nūna'a pū'oko haka tere, i roto i tō'ona haka tere iŋa, e tano nō mo kī rauhuru haka tere tano, 'o kī haŋa mo haka riva-riva 'e mo haka pūai i te haka tere iŋa o tō'ona kona.
5. Ta'ato'a nūna'a mo ai ko hape 'ā ki a ia i tō'ona haka tere iŋa pa he taŋata 'e te nuku-nuku haka tere puvriko e tano nō mo oho mo kī ki te roa era o te pū'oko 'o takoa mo oho ki te roa jurídico 'e ko tāpura 'ā i ruŋa i te Tāpa'o Hōhonu 'e i ruŋa i te rei.
Aratikuro 176.
1. Te Mōtuha haka tere Henua e va'ai ki te nūna'a puvriko te rāve'a riva-riva mo haka tere, 'e koia ko te 'ouhou mo haka tano rā haka tere.
2. Te Mōtuha haka tere Henua he 'āpapa riva-riva 'e he haka tika ki roto i te rauhuru nūna'a te rāve'a, mo hā'ū'ū e te vaha ta'ato'a, mo te rauhuru haka tere iŋa, i rote roa hōhonu era mo va'ai ki te ta'ato'a, mo haka tano, 'e pē ira 'ā 'a roto i te u'i iŋa o te kāiŋa o rāua.
Aratikuro 177.
1. Te haka tere iŋa puvrika he haka pūai i te rāua aŋa pau rō te mahana 'e takoa a roto i te nūna'a aŋa o rāua 'e nī  ŋā nūna'a o roto i te roa era puvriko.
2. Te nūna'a mo uru mo aŋa 'e i ruŋa i te Tāpa'o Hōhonu 'e i te rei ko kī 'ā exclusiva confianza, 'e i te u'i iŋa a roto i tā'ana haka tere iŋa, nei ŋā nu'u o roto o te nūna'a era o te Gobierno 'e ko tāpa'o 'ā i ruŋa i te rei pē hē te rāua uru iŋa ki rote ŋā vaha nei, 'e pē hē ana aŋa 'e i hora hē ana mao ena.
3. E ko tano mo haha'o ki roto i te aŋa o te haka tere puvrika te nūna'a he vi'e 'o he kenu o te pū'oko haka tere, 'o he kope noho 'ararua, 'o he hua'ai ō'ona ka tu'u rō ki te hā haka tere iŋa a rote roa o te toto 'e ki te rua o te afinidad, 'e pē ira 'ā, ki te roa era o te nūna'a haka tere 'o pū'oko o te Mōtuha Henua mo uru ki roto i nī ŋā rauhuru aŋa. E haka topa kē te ŋā nu'u era ko uru 'ā ko aŋa hai haka tere iŋa i roto i te roa era mo uru 'o e ai rō 'ā te rāua pūai i te roa era ko 'ite 'ā mo haka tere i te rauhuru aŋa.
Aratikuro 178.
1. Te Mōtuha haka tere Henua he u'i te rāve'a mo haka 'āpī i te rauhuru haka tere iŋa 'e i te 'āpapa iŋa, mo haka tano ki te haka tere iŋa o te nūna'a o te henua, o te nātura 'e o te haka tere haŋa hōhonu o te kona e haka tere 'ā, he uru tahi ki te rāve'a 'āpī ena o te ciencia, o te tecnología, 'e pē ira 'ā o te rauhuru 'ite 'e o te rāve'a 'āpī ta'ato'a ko haka rarama 'e ko haka pūai mo aŋa hai roa naho-naho 'e i ruŋa 'ā i ruŋa 'ā mo rava'a o te rāve'a riva-riva 'e pē ira 'ā i te aŋa puvriko, 'e he va'ai i te rauhuru hā'ū'ū pe he moni mo te ŋā haka tere iŋa nei. Pē ira 'ā takoa, he haka rarama mo uru ki rote ŋā rāve'a nei riva-riva nei i te rauhuru nūna'a 'e pē ira 'ā i te mau pukuraŋa.
2. E ai rō 'ā e tahi nuku-nuku ma rāua e aŋa i te rauhuru rāve'a 'e e haka rarama takoa mo haka 'āpī i te haka tere iŋa o te Mōtuha, 'e koia ko te u'i pē hē ka haka tere ena, 'e ko te rara 'e ko te u'i pau rō te ta'u pē hē e haka tere mai ena te rauhuru nuku-nuku puvriko 'e te rāua aŋa, ko tā 'ā i ruŋa i te rei. Pē ira 'ā e ai rō e tahi consejo consultivo mo 'ui, 'e i rote consejo consultivo nei, he o'o i te nūna'a o roto i te kona aŋa i rote roa puvriko era 'e pē ira 'ā he oho te nūna'a o te territorio.
Aratikuro 179.
1. Te nūna'a o te Servicio Civil i roto te rauhuru nūna'a e aŋa ena puvriko, 'e te pū'oko haka tere o te Gobierno, pē ira 'ā te nūna'a gobierno regional 'e o te Hare Tāvana, te ŋā nūna'a nei te rāua aŋa he haka tere i te vaha puvriko. 'E 'ina o roto te servicio civil o te ŋā uru iŋa era mo aŋa i tuhi i te gobierno, exclusiva confianza.
2. E mo uru ki rote ŋā vaha nei mo aŋa e va'ai te vaha ma'itaki mo vae i te nu'u, 'e te me'e ra'e mo u'i e ai rō 'ā tō'ona 'ite o ruŋa i te aŋa, e pūai rō 'ā mo te aŋa era mo uru ki roto, 'o ira e u'i hai mata ma'itaki parauti'a e riva-riva mo vae.
3. Te haka tere iŋa, 'e te hāito iŋa i te aŋa o te ŋā nūna'a nei e mo'a i te roa era ko 'ite 'ā mo haka tere i te rāua aŋa. Mo te rei e kī e haka tika i te rauhuru aŋa o te ŋā nūna'a nei, e tano nō takoa mo ma'u e tahi vi'e 'o e tahi taŋata mo haka oho ki te kona kē mo aŋa i roto i te roa era a o te haka tere iŋa puvriko 'o mo haka oho mo haka hāpī 'e te roa hōhonu e haka tika pau rō te ta'u ki te roa era o tō'ona kāiŋa e aŋa era ki te roa era o te haka tere iŋa hōhonu o te kona 'i ira e aŋa era. E takoa, haka tika e tahi rāve'a mo hāpī, mo 'ata 'ite mo capacita o te ŋā nūna'a nei e aŋa nei i roto i te administración puvriko.
Aratikuro 180.
1. Te Dirección o te Servicio Civil he nuku-nuku e tahi autónomo, e ai rō 'ā tō'ona personalidad jurídica 'e takoa tō'ona 'ono 'ō'ona mau 'ā, te rāua aŋa he haka pūai i te haka tere iŋa puvrika 'e te rauhuru rāve'a o te ŋā nūna'a ena e haka tere ena a rote roa puvriko 'e tētahi atu ko tā 'ā i ruŋa i te Tāpa'o Hōhonu 'e i ruŋa i te rei, 'e a rāua e hāpa'o e haka tere a rote roa era o te ma'itaki hai parauti'a, 'ina ko haka tapa-tapa te nu'u, 'e, e haka pūai te roa era e ai rō 'ā te 'ite. Te rāua haka tere iŋa e ko o'o ki rote roa mo te nūna'a mo 'ā'ati mo uru ki roto, i rote roa era o te haka tere iŋa, mo te nūna'a pū'oko haka tere i rote servicio puvriko. Mo te rei e haka tika e tētahi atu haka tere iŋa.
2. Te Dirección o te Servicio Civil mo rāua e haka tika i te vae iŋa o te nūna'a mo uru ko haka tere i roto i te vaha puvriko o te Alta Dirección Pública, 'o mo tētahi atu nu'u e vae, mo uru mo haka tere mo te roa era pū'oko haka tere o roto i te servicio, a roto i te Consejo de Alta Dirección Pública.
Aratikuro 181.
1. Te nūna'a tiŋa'i ahi he nūna'a e hāpa'o rō 'ā e te civil, te rāua aŋa he haka toro i te rima i te roa era o te 'ati i hetu ai ki te nātura 'e ki te taŋata, 'e e haka topa nō tētahi aŋa o rāua e haka piri rō 'ā ananake ko tētahi nuku-nuku puvriko 'o privao takoa.
2. Te Mōtuha Henua e va'ai te vaha mo 'ouhou i te rahi ra'a o te rāua aŋa, pē ira 'ā mo hāpī e rauhuru kahu, 'e pē ira 'ā takoa e va'ai te vaha e tahi mo oho ki te taote o te ŋā nūna'a nei i te hora era ko hetu 'ā te 'ati e aŋa 'ā pa'i 'o e tiŋa'i 'ā i te ahi 'o ko māui-ui 'ā.
3. Te nūna'a tiŋa'i ahi o Tire, he haka tere a roto i te roa hōhonu e kī era, haka ma'itaki, haka takea 'e e hōhora tahi te rāua haka pau iŋa i te moni.
Aratikuro 182.
1. He haka tere i te economía mo tu'u ki te roa era ko tā 'ā i ruŋa i te Tāpa'o Hōhonu, 'e ai ruŋa ko kī 'ā e rava'a te roa económico era, mo hā'ū'ū, e haka hahata ki te rahi ra'a, mo te rauhuru aŋa henua mo te economía, 'e pē ira 'ā economía social 'e economía mo hā'ū'ū ki tētahi. I rote haka tere iŋa o rāua he haka tika, he noho, he u'i, he mata'ite, he haka pūai i te ŋā haka tere iŋa ta'ato'a nei a rote roa o te economía 'e ko tā 'ā i ruŋa i te Tāpa'o Hōhonu 'e i ruŋa i te rei.
2. Te Tāpa'o Hōhonu ko aŋi-aŋi 'ā pē nei ē te Mōtuha Henua e va'ai te rāve'a e haka rarama mo haka pūai o te rauhuru economía o te henua, a roto i te rauhuru rāve'a e kimi e haka makenu e 'āpapa, 'e ko tā 'ā i ruŋa i te rei.
3. Te nuku-nuku o te empresa puvrika he haka punua mai a roto i te rei, 'e a rāua ana haka tere a rote roa juridico era 'e ta'ato'a ŋā rei nei a roto ana oho te roa era o te aŋa riva-riva parauti'a 'e pē ira 'ā mo haka rarama 'o mo haka hōhora i te rauhuru makenu o te moni i roto.
4. Te Mōtuha he haka pūai i te rāve'a 'āpī ta'ato'a, pē ira 'ā i te mercado local 'e te circuito i roto koia ko te economía circular.
5. Te Mōtuha Henua e u'i te rāve'a mo ta'e tu'u ki te roa era e ha'amāore rō 'ā i roto i te merekao ta'ato'a. Te haka tere iŋa nei e kī nei he colusión i roto i te rauhuru nuku-nuku empresa 'e pē ira 'ā te ha'amāore i te roa era pē nei ē i ruŋa e rāua pe he nu'u pūai, 'e pē ira 'ā te noho iŋa o te rahi i roto i te empresa e tahi, 'e hetu rō 'ā ki te haka tere tano, ma'itaki, o te rauhuru merekao, mo te riva-riva o te ta'ato'a. Mo te rei e haka ūtu'a ki te nu'u ko ha'amāore 'ā.
Aratikuro 183.
1. Te ma'u iŋa o te roa era o te moni puvriko e haka tere a ruŋa i te roa o te naho-naho 'a ruŋa i te roa tī-tika, a ruŋa i te roa parauti'a 'e a ruŋa ana u'i te haka tere iŋa ta'ato'a o te rauhuru nūna'a i te vaha ta'ato'a.
2. Te Mōtuha Henua e haka tano ana haka pau i te moni, hai rāve'a riva-riva, hai mārama-rama hai roa tano, mo te rahi ra'a o te nūna'a 'e takoa mo tu'u ki te roa era ko tā 'ā i ruŋa i te Tāpa'o Hōhonu 'e pē ira 'ā i ruŋa i te rei mo rāua e ma'u.
3. Nī ka ai atu rauhuru ku'i-ku'i 'e rauhuru aŋa ta'e tano he tu'u ki te roa pē nei ē i te roa o te tara ina kai aŋa riva-riva, te rei e kimi te rāve'a e tahi mo haka hoki 'o mo 'ouhou a rote rāve'a parauti'a te 'ono o te puvriko.
Aratikuro 184.
1. Te Mōtuha Henua i roto i te rāua haka tere iŋa i te tara, e u'i e tahi poritika i roto i te ta'u ta'ato'a mo haka pūai 'e mo haka tano mo haka naho-naho ki te nātura .
2. Mo rava'a mai o te tara mo hāpa'o i te rauhuru vaha o te nātura, te rei e tano nō mo kī 'o mo u'i i te impuesto i ruŋa i te rauhuru aŋa o te vaha nātura. Pē ira 'ā, te rei e tano nō mo haka 'ouhou hai tributo i roto i te vaha nātura o te ta'ato'a, he 'ono o te henua 'e o te nūna'a ta'ato'a puvrika pē ira 'ā he 'ono fiscal. Mo ai te ŋā aŋa ta'ato'a nei i roto i te vaha e tahi i roto i te territorio, te rei e tano nō mo u'i te rāve'a mo vahi-vahi i te tara rava'a mai ki te ŋā nūna'a era o roto i te territorio.
Aratikuro 185.
1. Ta'ato'a nūna'a 'e nuku-nuku he hā'ū'ū mo 'ouhou i te haka pau iŋa ki te puvriko a roto i te roa era mo 'ouhou i te impuesto, te tasa 'e takoa ki te contribucion ko ha'ati'a 'ā e te rei. Te haka tere iŋa o te sistema tributario a roto i te roa hōhonu ena pē tū vaha 'ā mo te ta'ato'a, kora'iti kora'iti e hā'ū'ū, e 'ūmaŋa i te roa era o te haka tika iŋa, 'e te hā'ū'ū ta'ato'a nei, ta'e mo confisca, confiscatorio e kī era. Mo haka rehe 'e mo haka tika ana noho te taŋata mai roto i te roa era o te veve mo haka noho naho-naho ta'ato'a 'e mo haka kore te roa era e ai rō 'ā te nu'u ko rahi 'ā 'e e ai rō 'ā te nu'u 'ina e tahi.
2. Te haka tere iŋa nei o te roa tributaria he rāve'a e tahi mo rava'a mo hā'ū'ū hai tara era ka o'o mai era mo te rauhuru vaha, 'e te roa hōhonu mo te roa era pē nei ē he necesidad, razonabilidad 'e pē ira 'ā he transparencia.
3. Te ŋā tara ta'ato'a era ka ha'aputu, o te rauhuru rāve'a, he uru tahi ki rote vaha era o te fiko 'o ki rote kona o te nuku-nuku territorial 'e ko tā 'ā i ruŋa i te Tāpa'o Hōhonu. E ai rō 'ā te vaha e tahi, te rei e tano nō mo u'i mo haka pūai te tara mo te kona e tahi mo te nuku-nuku territorial e haka tere rō 'ā 'e e haka tī-tika rō 'ā pē nei ē 'i kona hē e aŋa ena.
4. Te rauhuru nuku-nuku o te henua e tano nō mo kī mo 'ouhou i te contribucion i roto i te rāua kona noho 'e te rei e tahi mā'ana e u'i e hia ka haka 'ouhou ena pe he contribución.
5. Pau rō te matahiti te nūna'a o rāua te haka tere he haka rarama, ko tā 'ā i ruŋa i te rei, te moni e o'o mai ena o roto i te impuesto 'e pē ira 'ā o i roto i te carga tributaria estatal, regional 'e pē ira 'ā comunal, 'e pē ira 'ā te rahi o te hā'ū'ū e o'o mai ena a roto i te roa tributario, te subsidio, te subvención 'o te bonificación o te fomento o roto o te haka tere iŋa o te empresarial, 'e i roto takoa nūna'a. E u'i pau rō te matahiti i roto i te Rei o te Presupuesto te rauhuru rāve'a fiscal mo va'ai.
6. E ko tano mo oho ki te plebiscito 'e ki te referéndum o ruŋa i te haka tere iŋa o te tributaria.
Aratikuro 186.
Te Mōtuha Henua he aŋa e tahi poritika henua mo te puerto, haka tere hai haka tika riva-riva ki te vaha nātura o te taha-tahatai; 'e he haka pūai i te hāpa'o o te nātura, 'e takoa te 'ono nātura o te ta'ato'a; he uru te puvriko ki te rauhuru 'ono punua mai hai nī ŋā aŋa; e haka tika rō 'ā ki te kāiŋa 'e ki te nūna'a o roto pē ira 'ā ki te puerto; he haka aŋi-aŋi ki te nūna'a ko hāpī 'ā mo aŋa i te puerto koia ko tō'ona ku'i-ku'i; he pu'a te rima i rote kona aŋa koia ko te puerto mo aŋa i roto i te ta'u ko tano 'ā mo te roa era mo tari mai te rauhuru kai 'e tētahi me'e atu mo te nūna'a o te kona.
KAPITURO VI. TE MŌTUHA O TE REGIÓN 'E HAKA TERE IŊA O TE TERRITORIO.
Aratikuro 187.
1. Te Mōtuha Henua he haka tika pa he territorio 'e i roto te territorio autónomo 'e te territorio especial e kī ena.
2. Te vaha haka tere ō'ona mau ko te vaha era he comuna autónoma, he regione autónoma 'e pē ira 'ā he autonomía teritoriales indígenas. Ŋā kona nei e ai rō 'ā te rāua autonomía, poritika, o te haka tere iŋa 'e pē ira 'ā o te roa era o te tara mo te rāua haka tere iŋa 'e mo te rāua me'e e haŋa ena. E ai rō 'ā te rāua personalidad jurídica, e ai rō 'ā te rāua derecho puvriko, pē ira 'ā e ai rō 'ā te rāua 'ono o rāua mau 'ā 'e pē ira 'ā i te potestad i te competencia mo haka tere e rāua mau 'ā hai mana'u era o rāua hai u'i a ruŋa i te mana'u o te república, 'e e haka tere takoa a roto i te roa era o te Tāpa'o Hōhonu koia ko te rei 'e te rāua roa hōhonu mau ko te roa era haka tere iŋa o te taŋata 'e pē ira 'ā o te nātura.
3. Te creación, te kamiare iŋa 'e pē ira 'ā te roa mo tu'u o te ŋā entidade nei territoriale e u'i te haka tere iŋa a ruŋa o te rāua 'ā'amu 'o a ruŋa o te rāua haka tere tupuna, o te huru o te kona, o te huru o te nūna'a, o te rāua 'ono tupuna 'e pē ira 'ā i te roa era ecosistémico 'e económico, 'e e o'o ki roto te uru iŋa ta'ato'a o te nūna'a a rote roa demokratica 'e e haka tika rō 'ā ki te roa era o te nūna'a e noho era i te kona.
4. Te haka tere iŋa o te autonomía e ko tano mo haka topa pē nei ē henua kē 'o e haka topa-topa 'ā mai roto i te henua nei ko Tire 'e takoa e ko ha'ati'a mo va'ai i te secesión territorial.
Aratikuro 188.
1. Te vaha territorial e hā'au i roto i a rāua, e haka piri mo te roa era mo hā'ū'ū, mo 'ūmaŋa, mo pu'a i te rima i roto i a rāua 'ā , 'e e haka kore te aŋa haka 'ou e rua i tū kona 'ā, ko haka tere 'ā ki ruŋa i te rei.
2. I roto i a rāua 'ā e tano nō te ŋā entidad territoriale nei mo hā'au mo haka piri ki tētahi, mo aŋa rauhuru asociación territorial mo rava'a mo haka tere 'ararua ko tū mana'u 'ā, he haka pūai i te piri haŋa o te nūna'a cohesión social e kī ena, haka riva-riva i te rauhuru vaha puvriko mo te mahiŋo, haka pūai i te roa era o te riva-riva, eficiencia 'e eficacia i roto i te rāua haka tere iŋa 'e e haka pūai i te roa era social, cultural, 'ono tupuna, 'e pē ira 'ā económico, sostenible 'e equilibrado, kī haŋa, naho-naho.
3. Te haka tere iŋa mai vaeŋa o te henua he va'ai he hā'ū'ū he haka toro i te rima 'e he haka piri ki te ŋā nuku-nuku territorial 'e pē ira 'ā i roto i a rāua.
4. Mo te rei e haka tika i te haka tere haŋa nui-nui era mo te roa era mo haka makenu 'e mo kimi i te rāve'a 'āpī i roto i te piri haŋa asociación, 'e e haka tika ki te roa era o te normativa o te rauhuru región.
5. Te asosiación o te territorio, e ko tano, mo haka makenu i a rāua i te haka tere iŋa o te territorio o te Mōtuha Henua.
Aratikuro 189.
1. Te Tāpa'o Hōhonu he va'ai i te vaha mo haka tere naho-naho i roto i a rāua 'e mo haka pūai mo noho riva-riva 'e mo 'ūmaŋa i roto i te rauhuru territorio, urbano 'e pē ira 'ā rurare. E u'i te mata ki te me'e nui-nui era mo piri a roto i te roa riva-riva 'e e ko tano mo ai o te ku'i-ku'i arbitraria i roto i a rāua.
2. Te Mōtuha Henua e va'ai ki te nūna'a ta'ato'a te haka tere iŋa pē tū huru 'ā tī-tika i te uru iŋa ki te rauhuru 'ono 'e ki te servicio puvriko, ki te aŋa 'e ki te rauhuru rāve'a ta'ato'a ena o te Mōtuha Henua, 'e 'ina ko u'i 'i kona hē e noho ena, 'e mo ai ko tano 'ā, e haka pūai i te nūna'a ena e ai rō 'ā te rāua ku'i-ku'i 'e e hāpa'o i a rāua.
Aratikuro 190.
Te nuku-nuku o te territorio 'e pē ira 'ā te nūna'a aŋa e haka tika i roto i a rāua mo haka tere 'a roto i te roa era o te plurinacionalidad 'e interculturalidad; mo mo'a 'e mo hāpa'o i te rauhuru mana'u mo haka tika i te ao, i te here haŋa ki te nātura; 'e takoa he hāpa'o i te haka tere iŋa o te autodeterminación 'e o te autonomía o te rauhuru nūna'a hau tupuna.
Aratikuro 191.
1. Te nuku-nuku territoriale he va'ai te vaha 'e i te haka tere iŋa mo te nūna'a mo uru a roto i te rāve'a era, hokotahi nō 'o a roto i te rahi ra'a o ruŋa i te haka tere haŋa puvriko, 'e e aŋi-aŋi pē hē ka haka rarama era, 'e ka aŋa era te haka tere iŋa, te hāito iŋa, 'e pē hē ka noho ka u'i era 'o ka mata'ite era i te haka tere iŋa demokratika o te puvriko, koia ko te haka tika iŋa a ruŋa i te Tāpa'o Hōhonu 'e pē ira 'ā ki te rei.
2. E haka rarama, e haka takea e haka pūa e va'ai te vaha mo uru o te rauhuru taŋata ki rote roa nei o te poritika puvrika, e ai rō 'ā rauhuru aŋa rauhuru programa e haka tere rō 'ā i roto i te territorio, i roto i te roa era ko tā 'ā i ruŋa i te Tāpa'o Hōhonu, i ruŋa i te rei 'e i ruŋa i te estatuto ko kī 'ā. Te hau tupuna e 'ui 'e e va'ai te vaha e ha'ati'a e rāua, e pē ira 'ā i roto i te roa era libre 'e informado i te rauhuru me'e mo hetu i ruŋa i a rāua e ki ruŋa i te rāua kona noho.
Aratikuro 192.
1. Te aŋa pūai o te nūna'a territorial, i roto i te rāua haka tere iŋa, he haka tu'u 'o he hōhora e tahi poritika mo noho naho-naho te territorio, mo haka pūai 'e koia ko te noho haumārū 'ararua ko te nātura, he haka tano te haka tere haŋa i roto i a rāua.
2. Te nuku-nuku o te territorio e haha'o ki rote haka tika o tā'ana aŋa social, poritika, haka tere cultural, 'ono henua, territorial 'e económica te haka tere iŋa hōhonu o te haka tano i te moni, te haka piri iŋa o te roa era intercultural he haka piri mai o te nūna'a o te rauhuru kona, he haka pā ana haka tere iŋa i muri i tētahi nu'u e ai rō 'ā te rāua haka tere iŋa hōhonu, 'e pē ira 'ā te roa era o te nūna'a koia ko tō'ona vaha nātura, haka tere iŋa taŋata 'e tētahi atu ko tā 'ā i ruŋa i te Tāpa'o Hōhonu.
Aratikuro 193.
I roto i te haka tere iŋa o te territorio e ai rō 'ā te haka tere iŋa e kī ena principio de no tutela. E ko tano te vaha territorial mo haka tere hai tutela i ruŋa i te rua, e 'ina ko haka tapa i te roa era he haka tere a roto i te haka tika e takoa a roto i te asociatividad, e pē ira 'ā hai 'ūmaŋa, 'e mo ai o te ku'i-ku'i i roto i te haka tere iŋa e tano nō mo hetu e u'i mo haka riva-riva.
Aratikuro 194.
1. Te haka tere iŋa mai vaeŋa o te henua e tano nō mo haka ma'u ki te territorio rauhuru haka tere iŋa tā 'ā i ruŋa i te rei, 'e ina ko hape ki te ŋā haka tere iŋa era ko pāpa'i 'ā i ruŋa i te Tāpa'o Hōhonu. I roto i te haka ma'u iŋa nei o te rauhuru hā'ū'ū te me'e ra'e mo u'i he taŋata 'e he moni i roto i te hora ko tano 'ā mo haka ma'u 'e e ai te rahi mo haka tano i te haka tere iŋa. Mo te rei e u'i pē hē ana haka tere 'e pē ira 'ā pē hē ana hāito 'e pē hē ana mata'ite i te aŋa.
2. Te Mōtuha Henua e aŋa i te poritika puvrika haka topa-topa. Te rei mā'ana e haka hōhora i te haka tere iŋa 'e i te rauhuru rāve'a o te ŋā haka tere iŋa nei, kona kē kona kē pa'i, 'e pē ira 'ā takoa i te rāve'a mo hā'ū'ū mo haka naho-naho 'e mo haka tika i roto i a rāua, i roto i te rauhuru territorio.
Aratikuro 195.
1. Te haka tere iŋa e haka pūai i te nuku-nuku o te kona o te kāiŋa a ruŋa ki te haka tere iŋa o te regione 'e te regione e haka pūai 'a ruŋa ki te haka tere iŋa nacional, 'e ina ko rave'ino i te haka tere iŋa era o rāua mau 'ā.
Te Tāpa'o Hōhonu 'e te rei e hāpa'o i te ŋā nuku-nuku o te territorio.
2. E mo ai pē ira ko kī 'a e te rahi ra'a o te nūna'a, te nuku-nuku o te haka tere iŋa o vāeŋa 'o regional e tano nō mo haka tere i roto i te ta'u e tahi i te entidad regional 'o local i roto i te haka tere iŋa 'e i te ma'u iŋa i te tōro'a 'e e ko tano mo haka tere e ia mau 'ā.
Aratikuro 196.
1. Te Mōtuha Henua, a roto i te haka tere iŋa o vāeŋa o te henua, te nuku-nuku gobierno regional 'e pē ira 'ā local, te rāua aŋa he haka tika he 'āpapa i ruŋa i te territorio. 'O ira, e kimi i te rāve'a mo haka riva-riva mo haka tī-tika 'e takoa e noho e haka topa mo hāpa'o te cuenca hidrográfica.
2. Te aŋa nei te tute iŋa mo aŋi-aŋi riva-riva i kona hē te rauhuru 'ono tupuna 'o i kona hē e noho ena te kona hōhonu 'e te punua iŋa mai o te rauhuru aŋa, ki tano ai mo haka tere tī-tika e te vaha nātura 'e takoa te aŋa o te taŋata, hai haka tika 'e pē tū huru 'ā 'e hai ti'a mau o te territorio mo te riva-riva 'e takoa pē mu'a ka oho ena.
3. Te haka tika iŋa 'e te 'āpapa iŋa i te roa era o te vaha nātura o te territorio e haka pūai te hāpa'o kona ruŋa nui era o te cuenca, o te glaciare, ŋā kona era mai ira e pariŋi mai era te vai 'e te vaha nātura. Ŋā kona nei e tano nō mo kī mo hāpa'o o te nātura 'o te haka tere iŋa hōhonu 'e takoa mo u'i 'e mo aŋa hai kona mo toŋa i te ŋā kona tapu nei. Pē ira 'ā takoa, he u'i te rāve'a o ruŋa i te 'ō'one 'e pē hē i aŋa ai i ruŋa o hetu rō ki te huru o te vai ki te haka tere iŋa o te vai.
4. Te 'āpapa iŋa 'e te haka tika iŋa o te territorio e haka tano e o'o ki roto i te roa era ko tā 'ā e te rei. E haka tere a roto i te rāve'a e hā'au e haka tika i muri i te ta'ato'a, 'e te mata ana u'i ki te me'e nui-nui era 'e pē ira 'ā ki te uru iŋa o te rauhuru pukuraŋa i roto i te rauhuru haka tere iŋa 'e vaha.
Aratikuro 197.
Te Mōtuha Henua he taŋata hōhonu mo haka piri o te henua koia ko te nūna'a haka tere i te rauhuru region. He haka pūai te piri iŋa o te region 'e e rahi rō atu i te roa era o te territorio e roa-roa rō 'ā, rurare, 'i 'uta, 'e e ai rō 'ā te ku'i-ku'i mo uru ki rā ŋā kona.
Aratikuro 198.
Te ŋā kona era he kōmuna 'e he rauhuru región autónoma 'e te noho iŋa o te nūna'a hāhine rō 'ā ki te kona era mo e'a mai roto i te henua e tano nō mo haka tere i muri i te nuku-nuku territorial limítrofe o te henua era o te tapa, a roto i te rāua pū'oko, mo haka tika 'e mo aŋa 'e mo hā'ū'ū 'e mo haka piri i roto i a rāua, mo haka pūai i te haka tere iŋa comunitario, te va'ai iŋa o te rauhuru servicio puvriko 'e pē ira 'ā i te hāpa'o iŋa o te nātura, ko tā 'ā i ruŋa i te Tāpa'o Hōhonu 'e pē ira 'ā i ruŋa i te rei.
Aratikuro 199.
Te vae iŋa 'e te voto iŋa o te pukuraŋa o te kona e haka pūai i te roa era ŋā nu'u era ka o'o era e ma'u rō 'ā i te haka tere iŋa o tō'ona kona 'o rāua, i roto i te rāua kona 'e e noho rō 'ā takoa i roto i rā kona.
Kāiŋa haka tere e rāua mau 'ā
Aratikuro 200.
1. Te kona autónoma he vaha poritika 'e territorial he haka tere iŋa mai raro o te Mōtuha regional, e ai rō 'ā te rāua personalidad jurídica a rote haka tere iŋa puvriko 'e tō'ona hauha'a ō'ona mau 'ā, e ai rō 'ā tō'ona autonomía mo haka tere mo rava'a o te rāua rāve'a e te haka tere iŋa o ruŋa i te rāua me'e, 'e e haka tika ki te haka tere iŋa era i ruŋa i te Tāpa'o Hōhonu 'e i ruŋa i te rei.
2. Te rei he vahi-vahi i te kāiŋa huru kē huru kē, 'e e u'i te Mōtuha Henua mo haka tika a roto i te roa era i te rāua haka tere iŋa o te economía fiscal topa kē, i te haka tu'u iŋa o te poritika, i te rauhuru aŋa ko 'āpapa 'ā ko haka topa 'ā ki te kāiŋa, 'e pē ira 'ā, mo te roa era haka ma'u o te moni 'e tētahi rāve'a atu. Te haka tu'u iŋa o te rauhuru kāiŋa, e u'i, a ruŋa i a rāua, te huru o te rāua henua, te rāua ekonomía, te rāua haka tere haŋa hōhonu, te huru o te kona geográfico, te nūna'a koia ko te vaha nātura, he roa era urbano 'e pē ira 'ā rurare.
Aratikuro 201.
Te kāiŋa mo rāua mau 'ā te haka tere e ai rō 'ā rauhuru haka tere iŋa o rāua mo rava'a o te rāua me'e haŋa era i roto i te rāua kāiŋa. Te haka tere iŋa hōhonu o te rauhuru kāiŋa mo rāua mau 'ā e haka tere he:
a) He haka tere pa he pū'oko henua i roto i te kāiŋa 'e i roto i te rāua 'ite.
b) He kī i te norma nu-nui era 'e e haka tere o ruŋa i te kāiŋa, ko tā 'ā i ruŋa i te Tāpa'o Hōhonu 'e pē ira 'ā i ruŋa i te rei.
c) He haka punua, he va'ai, he haka tī-tika he 'āpapa i te haka tere iŋa o te rauhuru nuku-nuku puvriko o te hare tāvana o roto o te rāua haka tere iŋa o te rāua aŋa, ko tā 'ā i ruŋa i te Tāpa'o Hōhonu 'e i ruŋa i te rei.
d) He haka pūai mo haka naho-naho 'e mo haka piri i te kāiŋa.
e) E hāpa'o te vaha nātura ta'ato'a o te kāiŋa 'e pē ira 'ā te haka tere iŋa hōhonu o te nātura.
f) He haka tere a roto i te u'i haŋa era o rāua pa he kāiŋa 'e he hāpa'o i te nātura koia ko tō'ona haka tere iŋa hōhonu ko tā 'ā i ruŋa i te Tāpa'o Hōhonu 'e i ruŋa i te rei.
g) Ta'ato'a aŋa mo hāpa'o i te vaha nātura e haka tere a roto i te roa era o te Tāpa'o Hōhonu, te rei, e te rāve'a mo kimi i te vaha nātura 'e pē ira 'ā te norma ko haka tika 'ā a ruŋa.
h) Te hāpa'o iŋa, te ma'u iŋa o te rauhuru hauha'a tupuna 'e takoa o te nātura.
i) Te haka pūai iŋa 'e te hāpa'o iŋa i te roa hōhonu, pē ira 'ā i te roa era o te arte 'e o te 'ono tupuna nātura 'e tētahi atu, 'e pē ira 'ā te huru o te rara iŋa o te hāpī iŋa o te roa era o te arte i roto i te rāua henua.
j) E haka pūai te uru iŋa o te rauhuru pukuraŋa mo haka pūai o te demokracia.
k) He haka pūai, i muri i te roa regional 'e central, rauhuru aŋa 'e haka tere iŋa o roto i te roa era o te educación, o te orara'a o te taŋata, o te hare, o te turismo, o te 'ārea-rea, o te kori pāhera-hera 'e tētahi atu ko tā 'ā i ruŋa i te rei.
l) He aŋa rauhuru kona mo te haka tere iŋa riva-riva o te región local i rote roa era e tano nō i a rāua mo aŋa.
m) Te haka pūai iŋa o te kāiŋa he u'i te rāve'a mo tāpa'o i ruŋa i te 'āpapa e kī ena he plan de desarrollo comunal.
n) Te haka tika iŋa o te aŋa a roto i te roa era o te plan de desarrollo comunal ko hā'au 'ā a roto i te mau pukuraŋa o te kāiŋa koia ko te nūna'a noho i roto i te kāiŋa.
ñ) Haka pūai i te rauhuru aŋa mo te henua.
o) Haka pūai i te ŋā nūna'a ena e ai rō 'ā te rāua kona mo ho'o i roto i te kāiŋa.
p) He haka pūai mo uru mai ki roto i te aŋa i te rauhuru nūna'a e noho rō 'ā i te ara o 'ina rāua rāve'a 'e e hokorua i a rāua, a roto i te roa era e 'āpapa riva-riva te aŋa, he haka tika ki tētahi 'e e haka tere te rauhuru programa mo rā ŋā nu'u.
q) He haka rehe i te ku'i-ku'i i te hora era ko vari mai 'ā te nono e te 'ati i ruŋa i te henua.
r) Haka pūai i te haka ma'itaki iŋa 'e i te haka tī-tika i te rāua kāiŋa.
s) He haka pūai i te rāve'a mo hāpa'o i te nūna'a.
t) Tētahi atu haka tere iŋa ko tā 'ā i ruŋa i te Tāpa'o Hōhonu 'e i ruŋa i te rei. Te rei e haka takea i te huru haka tere iŋa kē i roto i te rauhuru comuna e pē ira 'ā i rote hare tāvana, e te me'e mo u'i he haka tere pē tū huru 'ā riva-riva, mo te ta'ato'a 'e e haka tano ki roto i te territorio.
Aratikuro 202.
1. Mo haka tika i te mo'a, i te hāpa'o 'e i te haka tere iŋa koro 'iti koro 'iti o te derecho económico e pē ira 'ā social pē tū huru 'ā mo te rahi ra'a, te comuna o te kona autónoma e tano nō mo haka uŋa i roto i te ta'u 'e tahi 'o e rua nu'u ma'u i te aŋa ki rote región autónoma o roto i te roa era e haka tere rō 'ā i te administración, ko tā 'ā i ruŋa i te rei.
2. Mo nono'i te tāvana vi'e 'o taŋata e ko hā'au 'ā ananake ko te concejo municipal, te región autónoma 'o te administración central e kī ena, mo ai e ai rō 'ā te ku'i-ku'i, e tano nō mo rāua mo uru i rote ta'u 'iti-'iti ki rote roa era o te comuna autónoma mo haka tere i te aŋa kai tano mo aŋa o te nu'u nei.
Aratikuro 203.
Te tāvana vi'e 'o taŋata, mo ai ko ha'ati'a 'ā e te concejo municipal, e tano nō mo uŋa i te roŋo o te nūna'a mo haka tere 'e mo ma'u i te 'āriŋa o te kāiŋa i ruŋa i te roa era ko tā 'ā te haka tere iŋa 'e te rei.
Aratikuro 204.
Te pū'oko o te kāiŋa o rāua mau 'ā te haka tere, he hare tāvana, 'e te nūna'a o roto he tāvana vi'e 'o taŋata 'e he nūna'a toŋa concejo municipal, koia ko te uru iŋa o te mau pukuraŋa e noho rō 'ā i ruŋa i te kāiŋa.
Aratikuro 205.
1. Te tāvana vi'e 'o taŋata i a ia te haka tere iŋa o te gobierno comunal pē nei e kī era he máxima autoridad, 'e i muri i a ia he haka piri  e he haka tere te concejo municipal 'e e tano nō mo ma'u i te 'āriŋa i rote roa era judicial 'e extrajudicial 'o te konal.
2. Te tāvana ana haka tere i rote hā matahiti, e tano nō mo vae haka 'ou i roto i te rua ta'u. Mo te roa nei he haka aŋi-aŋi pē nei ē mo ai ko o'o 'ā ki te rua matahiti ko ma'u 'ā i tō'ona tōro'a.
Aratikuro 206.
1. Te concejo o te hare tāvana he nūna'a e ma'u rō 'ā i te 'āriŋa o te mau pukuraŋa o te kāiŋa, e ai rō 'ā te rāua haka tere iŋa normativa, pē ira 'ā resolutiva 'e fiscalizadora. Te nūna'a o roto e haka tano ki te rahi o te pukuraŋa o te kāiŋa, ko tā 'ā i ruŋa i te Tāpa'o Hōhonu e i ruŋa i te rei. Mo te rei e kī ana ai  ko tano 'ā mo haka tere 'o mo ma'u i te pū'oko o te nūna'a o te kāiŋa.
2. Te nūna'a mo uru ki roto i te concejo o te hare tāvana he haka tere e hā matahiti i roto, e tano nō mo vae haka 'ou e tahi nō ta'u. Mo ai pē ira he haka aŋi-aŋi pē nei ē ka rua matahiti o te ma'u i te tōro'a.
3. Te vi'e e taŋata toŋa i te aŋa o te hare tāvana e ai rāua rāve'a riva-riva 'e te tara mo tano mo haka tere riva-riva i tā'ana aŋa 'e i tō'ona tōro'a.
4. E hā'au 'e e ha'ati'a e te concejo i te plan comunal mo haka tere i te kāiŋa,  te moni e kī ena he presupuesto municipal 'e ta'ato'a huru o te aŋa ko 'āpapa 'ā he inversión mo te kāiŋa, 'e tētahi atu ko tā 'ā i ruŋa i te rei.
5. E pē ira 'ā roa hōhonu mo ha'ati'a e te Concejo mo haka tere o te plan regulador comunal.
Aratikuro 207.
Ta'ato'a kāiŋa e ai te rāua estatuto comunal ko aŋa 'ā 'e ko ha'ati'a 'ā e te nūna'a o te concejo municipal mo haka tere. Ni ka ai atu te rāve'a riki-riki ko tā 'ā i ruŋa i te rei mo te rahi ra'a o te kāiŋa, te estatuto o te kāiŋa pāpa'i 'ā 'e e haka tī-tika e hā'au te haka tere iŋa o te nūna'a nuku-nuku o te kāiŋa, 'e pē ira 'ā te haka tere iŋa o te democracia vecinal 'e o te norma ko tā 'ā i ruŋa i te ordenanza municipal.
Aratikuro 208.
1. Te koro nui o te mau pukuraŋa o te kāiŋa he rāve'a e tahi mo haka rarama 'e mo uru o te rauhuru nūna'a o ruŋa o te kāiŋa ki te roa nei o te haka tere iŋa puvriko. E 'ui, e kimi i te rāve'a mo haka tika te me'e hape e ai i roto te rauhuru nūna'a 'e pē ira 'ā te nuku-nuku o te kāiŋa.
2. Te haka piri iŋa, te 'āpapa iŋa, te haka tika iŋa 'e te haka tere iŋa ko tā 'ā i ruŋa i te rei 'e pē ira 'ā e haka tika ki ruŋa i te estatuto era o te rauhuru región.
Aratikuro 209.
1. He vahi-vahi i te kona pa he unidad vecinal e kī ena. I roto i te unidad vecinal he aŋa e tahi junta vecinal, 'e i roto nei ŋā nu'u he ma'u i te 'āriŋa o te aŋa o te mana'u o rā kona, e ai te rāua personalidad jurídica 'e te kimi haŋa ta'e mo haka 'ono 'o ki te moni, te rāua aŋa he u'i te rāve'a mo uru o te rahi ra'a o te taŋata ki te aŋa nei mo haka tere o te kāiŋa 'e pē ira 'ā mo haka pūai o te kāiŋa. I te ŋā kāiŋa era e ai rō 'ā te nūna'a noho rō 'ā i haho i 'uta, e tano nō mo haka piri pe he unión comunal pa he junta vecinal o haho o 'uta, te 'īŋoa e kī ena junta vecinal de carácter rural.
2. Te rei he u'i i te rāve'a mo haka topa i roto i te territorio te vaha o te unidades vecinal, te haka tu'u haŋa o te ŋā nūna'a nei 'e o te haka piri comunal 'e te rāua haka tere iŋa.
Aratikuro 210.
1. Te nūna'a concejo o te rauhuru tāvana, he nuku-nuku e tahi e tō'ona huru nō mo 'ui 'e mo ma'u i te 'āriŋa o te kāiŋa era e rāua mau 'ā te haka tere. 'E he pū'oko e te kope era ko vae 'ā e rāua i roto i a rāua mau 'ā.
2. Mo rāua e ma'u 'e e haka tika i te ku'i-ku'i o roto i te kāiŋa o rāua mau 'ā te haka tere, 'e e u'i te rāve'a mo haka piri te rauhuru nuku-nuku 'e pē ira 'ā mo o'o mai o te regional 'e mo haka pūai i te hā'ū'ū riva-riva i roto i te pū'oko ma'u henua ta'ato'a o te kāiŋa.
Aratikuro 211.
1. Te hakatere iŋa o te Mōtuha Henua he va'ai i te vaha ki te hare tāvana o te roa era o te moni 'e o te rauhuru hā'ū'ū mo haka tano 'e mo haka tika 'e mo haka pūai o te kāiŋa ta'ato'a.
2. E pē ira 'ā, e haka tere a roto i te roa hōhonu nei pa he pū'oko o te kāiŋa, mo kimi mo haka pūai i te kāiŋa a roto i te roa naho-naho mo te ta'ato'a, mo va'ai te vaha mo te rahi ra'a o te taŋata 'e pē ira 'ā takoa o te hā'ū'ū puvriko, 'e ina ko haka topa mai hē i oho mai ai te taŋata.
Aratikuro 212.
1. Te comuna o rāua te haka tere, e tano nō mo haka piri i a rāua, pau rō te ta'u 'o i roto i te ta'u 'iti-'ti e tahi. E ai te personalidad jurídica de derecho privado 'e a rāua e haka tere a rote normativa o rā kona e noho ena.
2. E 'ina ko hape ki te me'e era ko papa'i 'ā i ruŋa i te inciso ra'e ena, te rauhuru nūna'a asosiacion mo te Contraloría General de la República e u'i e mata'ite te haka tere a rote normativa o te probidad administrativa e kī ena a roto i te roa parauti'a 'e e haka hōhora tahi te aŋa i roto i te rāua haka tere iŋa.
Aratikuro 213.
Te comuna e haka tere i a rāua mau 'ā, mo tano o te rāua haka tere iŋa 'e i roto i te rāua rāve'a, e tano nō mo aŋa o te empresa, 'e mo uru i roto i rāua, e tano nō mo ai hokotahi nō 'o i rote nuku-nuku taŋata 'i muri i tētahi nūna'a puvriko 'o privado, i ra'e e ha'ati'a e te rei general 'o especial. Te empresa puvrika o te hare tāvana e ai te rāua personalidad jurídica 'e pē ira 'ā te rāua hauha'a o rāua mau 'ā 'e e haka tere a ruŋa i te Tāpa'o Hōhonu 'e a rote rei.
Aratikuro 214.
1. Te aŋa iŋa, 'e te vahi-vahi iŋa o te haka piri iŋa o te kāiŋa ko rāua mau 'ā te haka tere o te haka tika iŋa o te rāua tāpa'o o te kī haŋa mo te rei e haka tika, 'e e mo'a te u'i haŋa riva-riva ma'itaki, ko tā 'ā i ruŋa i te Tāpa'o Hōhonu.
2. Mo te rei e tahi e haka tika i te haka tere iŋa transitoria o te kāiŋa ka aŋa ena; pē hē ana haka tu'u o te haka tere iŋa o te ŋā hare tāvana 'āpī ena, 'e pē hē ana to'o te nūna'a mai roto ki tētahi nuku-nuku, 'e te hāpa'o iŋa riva-riva mo u'i i te haka tere iŋa o te rauhuru hauha'a e ai rō 'ā i roto i te kāiŋa era ko vahi-vahi 'ā.
Aratikuro 215.
Te aŋa hōhonu o te hare tāvana he haka rarama 'e he va'ai te vaha mo uru o te rauhuru pukuraŋa o te kāiŋa ki roto i te haka makenu iŋa o te aŋa henua, pē ira 'ā ki roto i te 'āpapa iŋa o te territorio 'e takoa ko tā 'ā i ruŋa i te Tāpa'o Hōhonu, te rei 'e te estatuto o te region o te kāiŋa.
2. He va'ai i te rauhuru rāve'a, i te kona, i te moni 'e he hāpī i te nūna'a mo haka tere a rote roa digital, he hāpī i te roa era cívica 'e ta'ato'a nō aŋa mo te uru iŋa o te rauhuru nūna'a, mo 'ui mo haka tika i te ku'i-ku'i, 'e i roto i te roa nei ko tano 'ā, te haka tere iŋa, ki ruŋa i te rei era ko tā 'ā.
Aratikuro 216.
Te hare tāvana, e tano nō mo 'āpapa i te rahi o te rāua nūna'a aŋa i roto, 'e pē ira 'ā te haka tere iŋa i roto ko tā 'ā i ruŋa i te rei, e hāpa'o i te roa era o te nu'u e ai rō 'ā te rāua tōro'a pa he funcionario 'e te rāua 'ouhou iŋa.
Te Provincia
Aratikuro 217.
Te provincia he kāiŋa ko 'āpapa mo haka tere riva-riva i te ŋā kona ena o rāua mau 'ā te haka tere iŋa.
Región o rāua 'ā te haka tere
Aratikuro 218.
Te región o rāua 'ā te haka tere he vaha poritika 'e territorial e ai rō 'ā te rāua personalidad jurídica o te derecho público 'e pē ira 'ā e ai rō 'ā te rāua 'ono o rāua mau 'ā e haka tere rō 'ā e rāua mau 'ā mo haka pūai i te aŋa o te región, i te kimi haŋa i te rauhuru rāve'a económico 'e i te haka tere iŋa i te roa era legislativo, pē ira 'ā, reglamentarias, ejecutivas 'e fiscalizadoras a roto i te rauhuru nuku-nuku koia ko te rāua haka tere iŋa ko 'ite 'ā, e haka tika a ruŋa i te Tāpa'o Hōhonu 'e a ruŋa i te rei.
Aratikuro 219.
Te aŋa o te región o rāua 'ā te haka tere he:
a) Haka tere iŋa o te pū'oko haka tere regional, 'e ko tā 'ā i ruŋa i te Tāpa'o Hōhonu 'e takoa i ruŋa i te rāua estatuto.
b) Te haka tere iŋa poritika 'e o te moni o te rauhuru región o rāua mau 'ā e haka tere.
c) He hā'au he haka tika 'e he va'ai te vaha o te haka tere iŋa o te tāpa'o hōhonu 'e takoa e haka tere 'ananake ko tētahi nūna'a o rote rauhuru kāiŋa.
d) Te poritika regional o te hare, o te haka tika o te kāiŋa, o te orara'a, o te ruhuru pere'oa 'o rāve'a mo haka makenu 'e pē ira 'ā i te roa era o te hāpī koia ko te haka tika ki te poritika, ki te aŋa ko 'āpapa 'ā i te haka tere iŋa o te henua ko Tire, takoa e mo'a te roa hōhonu ta'ato'a era o te taŋata ko tā 'ā i ruŋa i te Tāpa'o Hōhonu.
e) Te haka tu'u iŋa i te empresa pública o te region mai te nūna'a u rāua mau 'ā te haka tere o te región ko tano 'ā, mo haka tu'u 'e ko haka tere 'ā a roto i te roa era o te rei.
f) Mo rāua mau 'ā e haka tere hai tī-tika o te rauhuru vaha puvriko o raro o rāua.
g) Te ma'u iŋa, te hāpa'o iŋa, e te rāve'a mo haka riva-riva o te nātura, mo ma'u naho-naho koia ko te hāpa'o ma'itaki 'e te uru iŋa riva-riva ki te vai e tētahi atu 'ono o te nātura 'e o te rāua territorio.
h) Te haka tika iŋa e te haka tere iŋa o te kona rauhuru kona tumu, e te kona era ko hāpa'o 'ā pa he parque pe he kona hōhonu 'e te ŋā vaha silvestre era ko hāpa'o 'a e tētahi atu kona o te fiko ko kī 'ā he kona hauha'a mo hāpa'o i te rauhuru servicio ecosistémico mo va'ai ki te mau pukuraŋa, ki rote roa era o te rāua haka tere iŋa.
i) Te 'āpapa iŋa 'e te haka tī-tika, i roto i te roa era o te kāiŋa 'e te haka tere iŋa i roto 'e pē ira 'ā o te rauhuru kona ena e ai rō 'ā te cuenca.
j) He haka tu'u e tahi rāve'a poritika i te ta'u ta'ato'a mo haka pūai 'e mo haka naho-naho a rote roa riva -riva ko te nātura.
k) He ha'ati'a, koia ko te hā'au te roa era mo uru mai o te rauhuru pukuraŋa ki rote aŋa henua, te 'āpapa iŋa mo haka kore o te 'ō'one i roto i te tokerau i roto i te henua 'e i roto i te rauhuru kona o te kāiŋa 'e pē ira 'ā o te región o rāua mau 'ā e haka tere.
l) Haka purara mo uru o te rauhuru nūna'a ki te aŋa o te región.
m) He haka pūai te rauhuru rara mo te henua, 'e pē ira 'ā te roa tecnología ena 'e te roa o te ciencias.
n) Te haka pūai 'e te hāpa'o iŋa i te roa hōhonu henua, cultura, te arte, te 'ono tupuna, 'ono tupuna vārua 'e arqueológico, he re'o he vānaŋa 'e i te huru o te tarai iŋa o te rauhuru kona; pē ira 'ā i te hāpī i te roa artístico ena i roto i te rāua kāiŋa.
ñ) E haka aŋa i te rauhuru aŋa puvriko tano ki te territorio 'e ki te región haka tere e rāua mau 'ā.
o) Te 'āpapa iŋa o te rauhuru aŋa 'e te haka tere o te roa era o te hakari koia ko te digital.
p) He haka tere 'e he haka pūai i te roa era o te kori hakari, i te noho iŋa mo haka ora 'e pē ira 'ā i te vaha mo 'ārea-rea.
q) Te haka tere iŋa 'e te haka tī-tika iŋa o te turismo i rote vaha era o te región, 'e pē ira 'ā he haka tika ki te rauhuru kāiŋa.
r) He haka pūai i te haka tere iŋa pukuraŋa, pē ira 'ā productivo 'e económico o te región o rāua mau 'ā te haka tere, 'e he haka tika ki te poritika, ki te 'āpapa iŋa i te aŋa i te rauhuru aŋa i te henua.
s) E haka tere i roto i te kāiŋa te me'e nei e kī nei he tasas 'e he contribución mo 'ouhou 'e i ra'e e ha'atia te rei.
t) He uru ki rote vaha ta'ato'a mo hā'au ki tētahi henua, a roto i te hā'au ko tā 'ā 'e e haka tere rō 'ā.
u) E tētahi atu haka tere iŋa ko tā 'ā i ruŋa i te Tāpa'o Hōhonu 'e i ruŋa i te rei.
Aratikuro 220.
1. Te haka tere iŋa kai va'ai 'o ki te región autónoma mo te administración central e haka tere, e 'ina ko 'ati ana ai e va'ai rō i te haka tere iŋa nei e ko tā 'ā i ruŋa i te Tāpa'o Hōhonu 'e i ruŋa i te rei.
2. Te haka tere iŋa o te región autónoma e tano nō mo haka tika a ruŋa i tētahi vaha o te pū'oko haka tere o te Mōtuha Henua 'e e haka tika e hā'au ananake.
Aratikuro 221.
Te haka tika iŋa o te nūna'a o te región o rāua mau 'ā te haka tere ko 'āpapa 'ā hai gobierno regional 'e hai asamblea regional.
Aratikuro 222.
1. Te pū'oko o te gobierno regional he nūna'a haka tere ejecutivo e kī era o te región 'e rāua mau 'ā te haka tere iŋa.
2. Mo te suerekao vi'e 'o taŋata regional he pū'oko i te haka tere iŋa o te nūna'a aŋa mo te nūna'a aŋa henua, he haka tere iŋa i rote roa era o te ti'a mau 'e pē ira 'ā i te roa era i haho o te ti'a mau o te región.
3. Te kope mo haka tika 'e mo haka tere i te gobierno regional he mōtuha o te región o rāua mau 'ā te haka tere 'e he 'āriŋa mo te nuku-nuku pū'oko ta'ato'a o te henua 'e tā'ana aŋa he hā'au 'e he haka tika i roto i te gobierno central 'e i te región, pē ira 'ā i mu'a i te nūna'a pū'oko 'o haho, i rote haka tere iŋa era o te poritika henua 'e pē ira 'ā o te henua 'o haho.
4.  I te hora era mo vae mo voto, te kope era ka ma'u era te tōro'a ko te kope era ko rahi 'ā tō'ona voto. Mo ai e tahi kope kai hāhine ki te roa era maha 'ahuru porciento o te voto o te ta'ato'a he voto haka 'ou i roto i te nūna'a era i a rāua te rahi ra'a o te voto hokorua. Te kope mo rē ko te kope era ko rahi 'ā te voto i tāpa'o ai.
5. Te vi'e 'o te taŋata mo haka pū'oko o te gobierno regional he haka tere i roto i te matahiti e hā, e tano nō mo uru haka 'ou ia 'e mo vae e te nūna'a e tahi nō ta'u. Mo ai pē ira, he haka aŋi-aŋi pē nei ē mo ai ko tu'u 'ā ki vāeŋa o tō'ona tōro'a te hā'aura'a e tahi ta'u a ia pa he pū'oko.
Aratikuro 223.
Te tōro'a hōhonu o te gobierno regional he:
a) He haka tika 'e he haka tere i te aŋa ta'ato'a i roto i tō'ona tōro'a, 'e ko tā 'ā i ruŋa i te Tāpa'o Hōhonu, 'e pē ira 'ā i ruŋa i te estatuto regional.
b) He haka tika, he 'āpapa, he haka tere, he u'i 'e he mata'ite i te rauhuru servicio puvriko o te región mo rāua mau 'ā te haka tere 'e pē ira 'ā mo hā'au ki te Gobierno o ruŋa i te rauhuru makenu o rāua te pū'oko 'e e haka tere rō 'ā i roto i te región.
c) Pē ira 'ā he ma'u i te roŋo ki rote koro nui o te asamblea regional mo aŋa i te rauhuru empresa puvrika 'e pē ira 'ā mo haka tere i roto i te rauhuru empresa o te región mo u'i te rāve'a 'e i te rauhuru haka tere iŋa, ko tā 'ā i ruŋa i te Tāpao Hōhonu, 'i ruŋa i te rei e pē ira 'ā i ruŋa i te estatuto o te región.
d) He 'āpapa he haka tī-tika 'e he haka takea ki te koro nui o te región i te aŋa mo haka tī-tika o te territorio 'e te rauhuru rāve'a mo haka pūai i te kona urbano 'e pē ira 'ā i te roa era metropolitano, ko tā 'ā i ruŋa i te estatuto o te región 'e pē ira 'ā i ruŋa i te rei.
e) He haka takea ki te koro nui te mana'u ta'ato'a mo haka tere koia ko te 'āmui te roa era o te cuenca 'e ko hā'au 'ā i roto i te rauhuru piri o te nūna'a o te consejo i te aŋa nei o te cuenca, 'e ko tā 'ā i ruŋa i te rei.
f) Mo oho ki te rauhuru pukuraŋa mo oho ki te roa era o te referendo 'o ki te plebiscito regional 'e ko haka tere 'ā 'e ko pāpa'i 'ā i ruŋa i te Tāpa'o Hōhonu, 'e pē ira 'ā i ruŋa i te estatuto regional 'e i ruŋa i te rei.
g) He haka tī-tika i te haka tere iŋa i roto i te ta'u era ko o'o 'ā i te ku'i-ku'i i roto i te rauhuru nuku-nuku o roto i te región autónoma, e uru ki rote ŋā vaha nei te haka tere iŋa, o ta'e hāhine mai o te 'ati, e ma'u iŋa e te haka tere iŋa.
h) He haka tika 'e he haka hōhora ki te koro nui o te asamblea regional te aŋa mo haka pūai i te región, ko tā 'ā i ruŋa i te estatuto regional.
i) He ha'ati'a i te rauhuru aŋa riva-riva ko haŋa 'ā mo ma'u.
j) E kimi i te rāve'a mo haka tika rauhuru poritika puvrika mo hā'ū'ū mo haka pūai i te roa era o te desarrollo social, i te roa productivo, económico 'e cultural o te región autónoma, 'e takoa i te rauhuru haka tere iŋa o te kona o te región autónoma.
k) He haka rarama he haka pūai te rauhuru aŋa 'āpī, te 'ā'ati i roto 'ā 'e te haka tere iŋa o te moni i roto i te región autónoma.
l) He aŋa e he haka takea i rote koro nui o te región te rauhuru aŋa e te haka tere iŋa o te tara o te región ko tā 'ā i ruŋa i te Tāpa'o Hōhonu e pē ira 'ā i ruŋa i te estatuto o te región.
m) He haka tere 'e he aŋa i te rauhuru rāve'a i roto te tara e haka tere ena e pē ira 'ā i te moni ko va'ai 'ā e te región.
n) He aŋa i te rauhuru makenu o te fiko ko tā 'ā i ruŋa i te Tāpa'o Hōhonu e pē ira 'ā i ruŋa i te rei.
ñ) He ha'ati'a he aŋa i te rauhuru hā'au ki te ŋā pū'oko haka tere ena o tētahi región autónoma mo ma'u mo haka tere i te programa 'e i te poritika puvrika i roto o te región, pē ira 'ā takoa rauhuru rāve'a mo haka piri o te territorio.
o) He ha'ati'a mo aŋa i te rauhuru toŋa iŋa o te nu'u o tētahi henua o haho, i roto i te haka tere iŋa ena ko tā 'ā i ruŋa i te convenio o te henua 'e ko haka tika 'ā e te rei.
p) E tētahi atu aŋa ko tā 'ā i ruŋa i te Tāpa'o Hōhonu e pē ira 'ā i ruŋa i te rei 'e o ruŋa i te estatuto regional.
Aratikuro 224.
1. Te koro nui o te región he nuku-nuku ko haka tōro'a 'ā 'e e haka tere ena i te región e a rāua e ai rō 'ā te rāua haka tere iŋa normativa, mo haka tika 'e mo u'i mo aŋa riva-riva.
2. Mo te rei e tahi e u'i ko ai te kope tano e pē hē tō'ona huru mo uru ki rote haka tere iŋa nei pa he asambleísta regional 'e te rahi o te nūna'a mo uru ki roto 'e haka tika ki te rahi o te taŋata o te kona.
3. Te nūna'a mo ma'u i a rāua te tōro'a o te asambleísta regional he haka tere i roto i te roa nei e hā matahiti, e tano nō mo uru haka 'ou e tahi nō ta'u i te rua ta'u era. E mo ai pē ira, e ai ko tu'u 'ā ki te rua matahiti o te haka tere iŋa o te tōro'a.
Aratikuro 225.
Te aŋa o te asamblea regional he:
a) He 'āpapa he kī i te haka tere iŋa o te rāua reglamento interno.
b) He kī i te rauhuru normativa o te región e tano nō mo haka tere a roto i te roa era o te rei ko hā'au 'ā e te región.
c) He ha'amata i te me'e haŋa mo haka tere e te región he tramita i rote roa legislativo era ki rote Cámara o te Región.
d) He nono'i a rote Congreso ki te Riputā ki te Riputao mo ha'ati'a i te roa legislativo o ruŋa i te me'e ko haŋa 'ā mo haka tere i te región autónoma.
e) He haka tika e he haka tere a roto i te roa riva-riva i muri i te gobierno regional i te rauhuru materia o tō'ona haka tere iŋa e takoa mo kī pē hē ka haka tere ena a roto i te rei i te hora ko haŋa 'ā mo 'ite.
f) He haka tere i te rāua hauha'a ta'ato'a.
g) Mo ha'ati'a 'o mo haka kore 'o mo haka riva-riva o mo uru mo haka huri i te roa era o te tara o te moni e o'o mai era mo te roa mo hā'ū'ū e ko rova'a 'ā e pē ira 'ā i tētahi rāve'a pubvriko ko tā 'ā i ruŋa i te rei.
h) He u'i e he mata'ite i te aŋa o te gobierno regional 'a ruŋa i te haka tere iŋa era ko tā 'ā i ruŋa i te estatuto regional.
i) He u'i te rauhuru aŋa te haka tere iŋa e te haka tere haŋa o te región, mo ira e va'ai e haka ma'u 'o e tano nō mo nono'i ki te rauhuru roŋo ki te nūna'a pū'oko haka tere i roto i te región autónoma, e tano nō takoa mo ohu ki te nūna'a puvriko funcionario 'o ki te pū'oko haka tere o te región mo 'āpapa hai nuku-nuku e tahi 'o hai comisión especial.
j) He kī ki te suerekao vi'e 'o taŋata o te regional mo haka takea mo haka rarama i tā'ana aŋa ananake ko te nūna'a o te Consejo o te rauhuru Gobernación.
k) Mo ha'ati'a, mo haka kore 'o mo kī mo huri i te haka tere iŋa o roto i te roa era o te cuenca.
l) He kī i tō'ona mana'u 'e i tō'ona vānaŋa i muri i te nūna'a ena o rāua te ma'u te aŋa e te hāito i te roa o te vaha nātura.
m) Mo ha'ati'a, mo huri 'o mo haka kore i te moni mo oho mai ki te región, 'e i roto 'ā takoa te haka tika aŋa mo haka pūai o te región e pē ira 'ā te 'āpapa iŋa e te haka tika iŋa o te territorio.
N) 'E he kī tō'ona mana'u o ruŋa i te haka piri haŋa mo te roa o te 'ui o te plebiscito nacional.
ñ) He ha'ati'a i te aŋa o te suerekao vahine 'o tane o te región 'e pē ira 'ā takoa he ha'ati'a o te Cámara o te rauhuru Región, mo aŋa i te empresa puvrika, pē ira 'ā regional.
o) E tētahi atu haka tere iŋa ko tā 'ā i ruŋa i te Tāpa'o Hōhonu 'e i ruŋa i te rei.
Aratikuro 226.
1. Te 'āpapa īŋa 'e te haka tika iŋa 'e te haka tere iŋa o roto o te región autónoma e pāpa'i 'e e tā i ruŋa i te estatuto.
2. Te estatuto regional e mo'a ki te haka tere īŋa hōhonu o te Mōtuha Henua 'e pē ira 'ā social 'e pē ira 'ā democrático 'e o ruŋa i te hakatere īŋa ko ha'ati'a 'ā 'e ai ruŋa i te Tāpa'o Hōhonu.
Aratikuro 227.
1. Te haka tere iŋa o te estatuto regional e aŋa 'e pē ira 'ā mā'ana e ma'u ki te gobierno regional 'e ki rote asamblea regional mo u'i mo voto 'o mo haka tano 'e ana ai ko tano 'ā e ha'ati'a 'ā e te rahi ra'a.
2. Te aŋa iŋa 'e te huri haŋa o te aŋa nei e ai ko uru 'ā te rahi ra'a o te nūna'a 'o o te pukuraŋa, democrática 'e e haka tika ki ruŋa i te taŋata o te kona autónomo 'i ira i aŋa ai.
Aratikuro 228.
1. Te nūna'a o te consejo social regional te rāua aŋa he haka rarama 'e he uru ki rote roa era o te rauhuru puvriko regional mo rava'a mo aŋa tahi 'e pē ira 'ā mo 'ui. Te rāua uru iŋa 'e te rāua aŋa i roto ko tā 'ā i ruŋa i te rei.
2. Te kope mo haka tere i te gobierno regional 'e pē ira 'ā i te rauhuru pū'oko o te servicio puvriko regional e ma'u i te rāua aŋa 'e e hōhora ki te consejo social regional, i roto i te ta'u e tahi o te matahiti, i roto ka kī ena o te haka tere iŋa o te moni, o te haka pūai iŋa o te rauhuru aŋa i rote kī haŋa era o te estatuto regional.
Aratikuro 229.
1. Te Consejo o te Gobernaciones, te rāua pū'oko haka tere he Peretiteni o te henua 'e i roto te suerekao ŋā vi'e 'o ŋāŋata o te rauhuru región, mo rāua e haka tika te haka tere iŋa o te nūna'a o te vaha central 'e pē ira 'ā ki te nūna'a o te territorio koia ko te u'i i te riva-riva social 'e económico koia ko te haka naho-naho o te república 'e i roto ta'ato'a.
2. Te aŋa o te nūna'a o te Consejo o te Gobernaciones he:
a) He hā'au, he haka tika 'e he hokorua i te haka tere iŋa o te poritika puvrika i te rauhuru región.
b) He haka tere te roa o te economía 'e pē ira 'ā o te moni mai roto i te vaha central era ki rote roa era o te rauhuru región haka tere e rāua mau 'ā.
c) Te ŋā nuku-nuku nei 'ararua he u'i te rāve'a mo haka tere riva-riva te roa era o te mōtuha henua 'ararua ko te región,'e pē ira 'ā pē hē ana haka tere mo mo'a i te autonomía o te nūna'a koia ko te territorio.
d) He u'i te rāve'a 'e he haka tere a roto i te roa hōhonu era pē tū huru 'ā, he hā'ū'ū, he hakatere a rote justicia territorial, 'e o te rauhuru rāvea e ai rō 'ā te tara i roto 'e pē ira 'ā he haka tere iŋa i roto i te territorio i roto i a rāua, ko tā 'ā i ruŋa i te Tāpa'o Hōhonu 'e pē ira 'ā i ruŋa i te rei.
e) He ohu mo piri o te rauhuru nuku-nuku o te territorio 'e o tētahi atu vaha.
f) He hā'au mo haka ai rauhuru nuku-nuku mo aŋa 'e mo rara o ruŋa i te rauhuru rāve'a riva-riva.
g) E tētahi atu ko tā 'ā i ruŋa i te rei.
Aratikuro 230.
1. Te región autónoma, e tano nō mo haka tika mo haka tu'u i te rāua nūna'a ki aŋa 'e pē ira 'ā e te nuku-nuku o te 'āpapa iŋa i roto i te vaha era mo aŋa 'e pe he me'e era ko tā 'ā i ruŋa i te rei 'e pē ira 'ā he hāpa'o i te roa era o te nūna'a ko rahi 'ā te matahiti 'e e u'i mo 'ouhou tano.
2. Te ŋā tōro'a nei e haka tere mo te nūna'a mā'ana e ma'u i te gobernación, i ra'e ana ha'ati'a te koro nui asamblea regional.
Aratikuro 231.
Mo te rei e u'i i te rauhuru servicio puvriko, nuku-nuku 'o empresa o te Mōtuha Henua, 'e a roto i te haka tere iŋa o rāua mo u'i i te rauhuru aŋa mo mata'ite, 'o a roto i te roa era ana ai ko aŋa riva-riva 'ā i te aŋa mo te rahi ra'a, he haka tere a roto i te roa era e hā'au 'ararua ko te roa era o vāeŋa o te henua 'e pē ira 'ā pe he roa autónomo era i roto i te rāua territorio o te república.
Aratikuro 232.
1. Te rauhuru región haka tere e rāua mua 'ā e ai rō 'ā te rāua rāve'a ko 'ite 'ā pē hē ana haka tika 'e ki a 'ai ana vānaŋa i roto i te rauhuru ministerio 'e pē ira 'ā i roto i te servicio puvriko e ai rō 'ā te rāua haka tere iŋa i roto i te roa era o te región autónoma.
2. Te Gobierno regional e tano nō mo nono'i ki te nūna'a haka tere o vāeŋa o te henua mo haka uŋa mai i te rauhuru nūna'a o te ministerio 'e o te servicio puvriko. Pē ira 'ā ki te hare tāvana, e tano nō takoa mo nono'i ki te Gobierno Regional mo haka uŋa mai hai nūna'a ko 'ite 'ā o ruŋa i te me'e haŋa e te territorio.
3. Te haka tere iŋa nei te tute iŋa mo haka tere o te mo'a i te hāpa'o 'e i te aŋa iŋa kora 'iti kora 'iti o ruŋa o te haka tere iŋa social 'e pē ira 'ā económico 'e pē tū huru 'ā i te rauhuru territorio.
4. Te haka tere iŋa o te vaha central e tano nō mo subroga, te kī haŋa mo kore e tahi kope e tano nō mo haka tere e rāua, te haka tere iŋa nei a roto i te roa transitorio, te hā'aura'a i te hora era te nūna'a o te territorio e ko tano mo aŋa riva-riva i tā'ana aŋa ko tā 'ā he uru mai e tahi kope o te roa era central mo haka tere 'a hara ka u'i te rua kope.
5. Mo te rei e haka tika te haka tere iŋa nei o te vaha nei mo haka tere.
Haka tere iŋa o te kāiŋa o te hau tupuna.
Aratikuro 233.
1. Te autonomía territorial indígena he nuku-nuku territorial e ai rō 'ā te rāua personalidad jurídica te rāua derecho 'e takoa e ai rō 'ā te rāua hauha'a o rāua mau 'ā, i roto te nūna'a o te nación tupuna he haka tere i te rāua autonomía 'e he haka tika ki tētahi entidad territorial era. Te Mōtuha Henua he haka aŋi-aŋi te me'e nei 'e he haka rarama 'e he haka takea, 'e takoa he hā'ū'ū ki te autonomía territorial indígena mo rava'a i te rāua haka tere iŋa.
2. Te rei a roto i te rāve'a e tahi o te 'ui 'o consulta previa, he aŋa e tahi haka tere iŋa i roto i te ta'u riva-riva 'e ma'itaki mo te tāpa'o hōhonu o te autonomía territorial indígena. Te haka tere iŋa nei mo te pukuraŋa o te nación indígena, mo rāua e haka tere a roto i te rāua pū'oko.
Aratikuro 234.
Te rei e haka tī-tika riva-riva te haka tere iŋa o te autonomía territorial indígena 'e tētahi atu i muri o tētahi nuku-nuku territorial. Te autonomía territorial indígena e ai te tara mo haka tere ki riva-riva ai te haka tere iŋa o te rāua derecho de libre determinación o te pukuraŋa 'e o te hau indígena.
He kona topa kē.
Aratikuro 235.
1. Kona topa kē 'e haka tere haŋa kē ko Rapa Nui 'e pē ira 'ā ko te archipiélago Juan Fernández, a rāua ana haka tere hai estatuto o rāua mau 'ā.
2. I te huru o te henua, te kirima, te vaha nātura, te economía, te haka tere iŋa o te rāua hau, o te kona e tahi o te henua 'o o te parehe e tahi, te rei e tano nō mo aŋa te territorio especial.
3. I roto i te territorio especial, te rei e tano nō mo kī i te haka tere iŋa económico e pē ira 'ā tētahi haka tere iŋa e he haka topa-topa, e pē ira 'ā e hia ta'u, te roa hōhonu e haka tika a roto i te haka tere iŋa o te kona.
Aratikuro 236.
1. Te rei he aŋa e he haka tika i te haka tere iŋa o te moni mo te territorio especial, e te ŋā moni nei e haka tere a roto i te roa era mō ira i nono'i ai 'e i va'ai ai i te moni.
2. E pē ira 'ā takoa, te haka tere iŋa o vāeŋa o te henua 'e tētahi atu nūna'a o te territorio autónoma e haka ma'u te moni mo 'ouhou o te aŋa o te nūna'a o te territorio especial.
Aratikuro 237.
I te henua huru topa kē ko Rapa Nui, te Mōtuha Henua he mo'a mo haka tere i te henua hai mana'u o rāua koia ko tō'ona mau pukuraŋa o te hau mā'ohi porinetia rapa nui, ai ka va'ai i te rāve'a mo 'ouhou 'e mo haka pūai i te rāua haka tere iŋa, mo hāpa'o mo te riva-riva e mo mo'a ki te hā'au ko tāpa'o 'ā i te ta'u 1888, 'o ira i va'ai ai mo haka tere e te hau Tire. He haka aŋi-aŋi haka 'ou pē nei ē te henua o te rapa nui ta'ato'a 'e e mo'a te henua o te nu'u ko ai 'ā o rāua. Te henua ko Rapa Nui he haka tere hai estatuto o rāua mau 'ā.
Aratikuro 238.
Te motu ko Juan Fernandez he kona huru topa kē 'e te kona o roto ko te motu era o Robinson Crusoe, Alejandro Selkirk, Santa Clara, San Félix 'e San Ambrosio, 'e pē ira 'ā te ŋā henua ta'ato'a era i te tapa 'ō'ona o roto o te vaikava. Te Mōtuha Henua e haka tere ki roto i te ŋā territorio nei a ruŋa i te estatuto ko aŋa 'ā 'e ko tā 'ā i ruŋa i te rei.
Aratikuro 239.
Te kona tire ko antártica, e 'āmui mai takoa te vaha marítimo era, he territorio e tahi huru haka tere īŋa kē 'e pē ira 'ā te 'āua era ko hāhine 'ā ki tētahi henua 'e o te tire rā ŋā kona pē nei e kī ena he derecho soberano, e mo'a te haka tere iŋa ko tā 'ā ki 'aŋarīnā i muri i tētahi henua. Te Mōtuha Henua e ma'u e hapa'o i te Antártica, a roto i te poritika haka tere a roto i te aŋi-aŋi i te rara científico, mo hā'ū'ū 'e mo haka tere a rote haumārū ki rote roa ta'ato'a nei.
Kona o haho.
Aratikuro 240.
1. Te Mōtuha Henua e haka rarama 'e e haka pūai i te rāve'a ta'ato'a i 'uta 'e he haka aŋi-aŋi he rāve'a haka 'ou e tahi i roto i te territorio 'e te haka tere iŋa o te rā ŋā nūna'a 'e te haka pūai i roto i te rāua noho iŋa pa he nuku-nuku o te henua, o te vai 'e o te vaikava.
2. E pē ira 'ā takoa he va'ai te vaha mo te nūna'a noho rō 'ā i haho i te roa era i roto i te henua 'e pē ira 'ā i te región mo 'āpapa e rāua mo aŋa i te rāua haka tere iŋa poritika puvrika e hetu rō 'ā ki te rāua haka tere iŋa.
Aratikuro 241.
Te Mōtuha Henua he u'i te rāve'a riva-riva mo ta'e hetu o te 'ati o te rake-rake 'e he haka riva-riva 'e he haka pā ana haka tere te ŋā vi'e 'e te ŋā poki vahine e noho rō 'ā i haho, e haka rarama i te haka tere iŋa poritika puvrika mo noho naho-naho pē tū huru 'ā 'e mo haka tere i te rāua haka tere iŋa taŋata ko tā 'ā i ruŋa i te Tāpa'o Hōhonu nei.
Aratikuro 242.
Te Mōtuha Henua he haka pūai i te rauhuru rāve'a mo ho'o o te kona, i rote feria, i rote hare toa 'e pē ira 'ā i te tāui iŋa 'o te tari mai roto i te ha'a'apu 'e te rauhuru hauha'a.
He haka tere iŋa fiscal
Aratikuro 243.
1. Te haka tere iŋa o te roa era o te moni i roto i te kāiŋa e haka tika i roto i a rāua, te Mōtuha Henua 'e te rauhuru nuku-nuku, e hā'ū'ū 'e e pu'a te rima i roto i a rāua o ai ko tu'u mo haka tere iŋa 'ā ta'ato'a 'e e haka tano te roa ta'ato'a mo haka riva-riva o te aŋa mo te ta'ato'a.
2. Te ŋā haka tere iŋa ena o ruŋa e haka tika ki ruŋa o te rauhuru pukuraŋa o te kāiŋa.
Aratikuro 244.
1. Te nūna'a o te kāiŋa o rāua mau 'ā te haka tere, e ai rō 'ā te rāua roa hōhonu mo te roa era o te moni mo uru mo o'o mai 'e pē ira 'ā mo haka pau i roto i te rāua haka tere iŋa, 'e ta'ato'a haka tere iŋa e haka tano nō ana haka pau, e haka tika, e hā'au, e haka naho-naho te roa o te moni 'e e 'ūmaŋa, pē ira 'ā he haka hoki ki roto i a rāua 'ā, ki te nūna'a o te henua, he haka naho-naho he haka riva-riva te haka tere iŋa o te economía.
2. Te haka tere iŋa o te rei o te moni e u'i te rāve'a, kora'iti kora'iti, hai kona hauha'a 'e riva-riva mo haka pau ki te puvriko 'e e haka tere 'e e haka pau a roto i te rauhuru nuku-nuku haka tere i roto i te territorio, pē nei e kī ena subnacionales, 'e a roto i te roa era tī-tika mo haka tere i roto i te rauhuru nuku-nuku o te kāiŋa.
3. Te aŋa pūai 'e te tōro'a mo ma'u ki te haka tere iŋa macroeconómica 'e pē ira 'ā fiscal 'e e tahi nō kona mai ira ana haka tere mai.
Aratikuro 245.
1. Te haka tere iŋa e rāua mau 'ā 'e te rauhuru nuku-nuku i roto i te territorio, te hā'aura'a a rāua e tano nō mo haka tika 'e mo kimi te rāvea o te tara puvriko i roto i te roa era o te Tāpa'o Hōhonu 'e i roto i te rei, mo te riva-riva o te nūna'a 'e o te rāua kona noho a roto i te haka tere iŋa era riva-riva, ma'itaki 'e mo rava'a o te moni mo haka tere.
2. Te haka tere iŋa o te roa era o te moni e haka tika a ruŋa i te roa era e tute era pe he me'e era he va'ai te rahi o te moni mo te aŋa era e haŋa era mo tu'u ki rā roa 'e pē ira 'ā mo haka riva-riva i te tara mo hā'au mo ta'e haka topa kē mo vahi-vahi i roto i te nūna'a o te territorio, e haka tano pē tū huru 'ā, haka pūai a rote roa naho-naho o te territorio 'e e haka piri e aŋa hai parauti'a, e haka topa te mana'u, e va'ai te vaha hai ma'itaki.
Aratikuro 246.
Te ŋā nuku-nuku o te territorio a roto i te ŋā vaha nei ana rava'a te tara:
a) A roto i te vaha ena ko va'ai 'ā e te rei o te presupuesto.
b) A roto i te impuesto mo te riva-riva o te nuku-nuku o te kāiŋa.
c) A roto i te vahi iŋa o te impuesto ko tā 'ā i ruŋa i te rei o te presupuesto.
d) A roto i te moni era o te impuesto 'e o te nu'u era e 'ouhou rō 'ā.
e) Te vahi-vahi iŋa o te moni mo hā'ū'ū.
f) A rote moni he haka ma'u era e te fiko ki rote rauhuru territorio.
g) Te haka tere iŋa riva-riva o te rāua hauha'a.
h) Te me'e ena e va'ai rō 'ā e tētahi nu'u, herencia 'e tētahi atu me'e e va'ai rō 'ā a roto i te rei.
i) E tētahi atu ko tā 'ā i ruŋa i te Tāpa'o Hōhonu 'e i ruŋa i te rei.
Aratikuro 247.
1. Te moni o'o mai o te fiko o roto o te roa era o te impuesto e haka rarama rō 'ā i roto i te haka tere iŋa central 'o i vāeŋa 'e pē ira 'ā i roto i te rauhuru territorio 'e ko tā 'ā i ruŋa i te rei o te presupuesto.
2. Te rei e kī i te nūna'a mo rāua e ha'aputu 'e e haka tī-tika i te haka tere iŋa ta'ato'a o te aŋa mo haka hōhora ki te Tōro'a Tāpura 'e te haka tere iŋa 'e te vahi-vahi iŋa o te moni 'e o te fiko, 'e pē ira 'ā pē hē ana haka hoki e 'ana 'ouhou i roto i te rauhuru territorio 'e te rahi atu hauha'a mo haha'o ki roto i te rauhuru moni. 'O ira o te haka tere iŋa nei e uru te rauhuru nūna'a o te pū'oko o te territorio mo aŋi-aŋi.
3. I roto i te vaha nei o te haka tere iŋa o te roa era o te rei o te moni, te nuku-nuku mo rāua e u'i te rāve'a mo haka vahi-vahi o te moni 'e o te o'o mai 'ā ki rote fiko, 'e e u'i te rāve'a e haka tere a roto i te roa ena ko tā 'ā i ruŋa i te rei.
Aratikuro 248.
1. Te haka tere iŋa o te rauhuru nuku-nuku o te territorio e hā'ū'ū mo haka tika i te roa era mo haka tano i roto i a rāua te haka tere iŋa o te moni.
2. Te rei e kī i te moni mo hā'ū'ū ki te ŋā nūna'a ena o te territorio 'e 'ina he rahi o te rāua moni o te fiko, 'e te pū'oko haka tere iŋa o ruŋa o te roa nei he kī ki te legislador i te tara mo haha'o ki roto i te vaha nei.
3. Te rei he haka tapa i te moni mo te hora era ko ku'i-ku'i 'ā te henua mo haka naho-naho i te haka tere iŋa o te economía o te henua 'e takoa mo ai o te tara mo haka ma'u ki roto i te territorio, 'ina pa'i he o'o riva-riva haka 'ou te moni o te ai ko ai 'ā te ku'i-ku'i.
4. A roto i te haka tere era e hā'ū'ū i roto i te rauhuru territorio te haka tere iŋa o te nūna'a pū'oko e haka ma'u i te moni ki roto i te rauhuru territorio 'e i roto e ai rō 'ā te tara o te fiko 'e te ŋā tara nei e turu rō 'ā a raro ki vāeŋa o te roa era ko tā 'ā mo va'ai.
5. Te rauhuru región 'e pē ira 'ā te comuna o rāua mau 'ā te haka tere, e ai rō 'ā te rāua moni e o'o rō 'ā a ruŋa ki te rahi ra'a ko kī 'ā e te fiko he hā'ū'ū he haka ma'u i te tara ki te ŋā kona era ko turu 'ā a raro te rahi o te moni. 'E te nūna'a era a rāua te haka tere te haka tika nei he ma'u ki te legislador e tahi rāve'a pē hē ana haka ma'u te moni ki tētahi kona.
Aratikuro 249.
Te pū'oko haka tere i te región 'e pē ira 'ā i roto i te kāiŋa e tano nō mo haka hōhora i te rāua tārahu a rote kī iŋa era o te rei, rei nu-nui era 'e pē ira 'ā te ŋā rei era mo te rauhuru kona, 'e i ruŋa ka tā era te ŋā haka tere iŋa nei:
a) E ko tano te moni ko haka ma'u 'ā mo to'o mai mo pereta 'o mo 'ouhou tētahi atu tārahu 'o mo haka pau a roto i te roa e kī ena gasto corriente.
b) Te rāve'a mo haka tikea pē nei ē te tārahu e 'ouhou ta'ato'a te kope era ā'ana i nono'i te tārahu.
c) E ko tano mo va'ai hai me'e o te fiko 'a hara ko 'ouhou te tārahu.
d) Te haka tika iŋa o te roa tano mo tārahu ko tā 'ā 'o ko va'ai 'ā i ruŋa i te presupuesto o roto o te matahiti i roto i te gobierno regional 'e pē ira 'ā i roto i te hare tāvana 'e e u'i e haka tika ki roa hē ana tu'u te roa pau rō te ta'u.
e) 'Ina ko haka pau i roto i te ta'u mo te voto.
f) Te ŋā tara nei e ko tano mo 'ouhou ki te nūna'a aŋa 'e takoa ki te haka pau iŋa corriente.
KAPITURO VII. HE TŌRO'A O TE REI
Aratikuro 250.
Te tōro'a o te rei i roto i te Congreso o te Riputā 'e o te Riputao, pē ira 'ā i te Cámara o te rauhuru Región.
He Congreso o te Riputā 'e o te Riputao.
Aratikuro 251.
1. Te Congreso o te Riputā 'e o te Riputao he nūna'a a rāua he kī te vānaŋa hope'a, e haka pā rō 'ā te rahi ra'a i roto i a rāua i te roa era plurinacional, he nūna'a hai 'īŋoa o te pukuraŋa. He oho ki te roa era mo haka tere i te rei 'e tētahi atu ko tā 'ā i ruŋa i te Tāpa'o Hōhonu.
2. Te Congreso e ho'e hānere mā pae nūna'a pē ruŋa 'e e voto e te pukuraŋa ki roto i te rāua distrito electoral. He rei e tahi ko hā'au 'ā i roto i te región mo rāua e kī i te rahi o te nūna'a, te rauhuru kona o te voto 'e te vae iŋa e haka tika a roto o te rahi ra'a o te nūna'a.
3. Te escaño ko hāpa'o 'ā mo te nūna'a mo uru ki rote Congreso o te Riputā 'e o te Riputao 'e te ŋā vaha nei mo te nūna'a o te hau mā'ohi tupuna 'e ana vae i roto i te distrito e tahi único nacional. 'E te rahi ra'a e haka tano ki te rahi o te nūna'a tupuna, e u'i a roto i te rahi o te mau pukuraŋa ta'ato'a o te henua. E haka piri ki roto te rahi o te nūna'a mo uru ki rote Congreso. Mo te rei e haka tika i te rauhuru haka tere iŋa 'e te huru o taŋata mo o'o ki roto o ruŋa i te vahi iŋa o te escaño ko hāpa'o 'ā.
Aratikuro 252.
Te tōro'a o te Congreso o te Riputā 'e o te Riputao he:
a) He mata'ite i te rauhuru haka tere iŋa o te nuku-nuku o te gobierno. 'O ira e tano nō rāua mo:
1) Mo hā'au i roto i a rāua 'o mo kī i te rauhuru haka tere iŋa ana ai ko tano 'ā 'o ko hape 'ā, 'e te haka tere iŋa te kī haŋa e pāpa'i ki te Peretiteni vi'e 'o taŋata o te República, 'e i roto i te ta'u e toru 'ahuru mahana mai te hora era ko haka ma'u 'ā te roŋo e pāhono koia ko te hā'aura'a a roto i te ministra 'o o te ministro o te Mōtuha Henua.
2) He nono'i, koia ko te hoko rua 'e te hā o roto o te hānere o te nūna'a i te rauhuru parau ki te Peretiteni vi'e 'o taŋata o te República o ruŋa o te haka tere iŋa o te rauhuru nūna'a o te gobierno, e pāhono koia ko te kī haŋa i te rauhuru rāve'a i tu'u ai ki ruŋa i rā roa a roto i te ministra 'o o te ministro o te Mōtuha Henua i roto i te toru mahana ko haka uŋa 'ā te roŋo.
E te ŋā haka tere nei e ko tano mo tuhi he haka tere poritika o te ministra 'e o te ministro o te Mōtuha Henua.
3) He u'i te vaha mo rara 'e e ai te rahi o te dos quinto o te nūna'a i roto 'e te rara iŋa nei mo ha'aputu i te rauhuru haka tere iŋa o te nūna'a o roto o te Gobierno. Te ŋā nuku-nuku nei ka rara nei, e kī e te tercio o te nūna'a, nī nu'u e tano nō mo haka ma'u i te roŋo 'e mo nono'i i te rauhuru parau o te nūna'a o te gobierno. Ta'ato'a nūna'a mo haka uŋa i te roŋo mo oho mai ki rote koro e oho e tu'u 'e pē ira 'ā e va'ai i te rauhuru parau 'e i te rauhuru 'a'amu o ruŋa i te kope 'o a ruŋa i te haka tere iŋa ko kī 'ā e te comisión nei. E haka topa te mana'u, nei comisión o rāua te rara e ko tano mo ohu e toru ta'u ki tū taŋata 'ā, mo ai pē ira e hā'au haka 'ou te rahi ra'a o te nūna'a o te cámara.
b) He haka rarama he kī i te hora era te Peretiteni vi'e 'o Peretiteni tane he hōhora i tō'ona parau 'e ko ma'u haka 'ou te tōro'a, mo ai te haka tere iŋa nei ko tano 'ā i kī ai mo haka rē i te tōro'a, e tano nō, mo ha'ati'a 'o mo ta'e ha'ati'a.
c) E mo haka rarama mo ai 'ē-ē o 'ina o ruŋa i te hā'aki iŋa 'e te ho'e 'ahuru nūna'a pē ruŋa ka tu'u rō ki te piti 'ahuru e ai rō 'ā te horo o ruŋa i a:
1) Te Peretiteni vi'e 'o Peretiteni tane o te República, o ruŋa i tō'ona haka tere iŋa kai tano 'e ko hape 'ā ki te haka tere iŋa riva-riva pe he Mōtuha o te Henua 'o kai haka tere a roto i te roa era ko tā 'ā i ruŋa i te rei 'e i ruŋa i te Tāpa'o Hōhonu. 'E te horo iŋa e tano nō mo aŋa i te hora era te Peretiteni vi'e 'o Peretiteni tane he haka tere nō 'ā i tō'ona tōro'a i roto i te ono 'āva'e pē mu'a ko hāhine 'ā mo haka kore i tō'ona haka tere iŋa. 'E i roto i te ta'u nei e ko tano mo e'a mai haho o te henua mo ai kai ha'ati'a e te Congreso o te Riputā 'e te Riputao.
2) Te ministra 'e ministro o te Mōtuha Henua, mo ai ko hape 'ā ki te haka tere iŋa riva-riva o te Mōtuha Henua, o te ai ko hape 'ā ki te haka tere iŋa o te Tāpa'o Hōhonu 'e takoa o te rei o te ai takoa 'ina kai haka tere a roto, takoa o te ai ko toke 'ā, ko hape 'ā, ko aŋa 'ā i te aŋa rake-rake, haka tere rake-rake ai te moni puvriko 'e ko 'ouhou 'ā ki te nu'u mo aŋa i te me'e rake-rake 'o mo reo-reo.
3) Te jueza 'e pē ira 'ā te juece o te vaha era o te hare ture corte de apelaciones 'e pē ira 'ā o te Corte Suprema 'e te contralora 'eo te contralor general o te república, o te ai kai aŋa i tā'ana aŋa 'e ko haka rē 'ā a te tapa.
4) Te generare 'o te almirante o te rauhuru nuku-nuku o roto i te Fuerzas Armadas, 'e pē ira 'ā te pū'oko nui-nui o te mūto'i o Tire, Carabineros, 'e pē ira 'ā te director o te Policía de Investigaciones o Tire, o te ai ko hape 'ā ki te haka tere iŋa o te henua 'e o te hāpa'o iŋa i te Mōtuha Henua.
5) Te suerekao ŋā vi'e 'o ŋāŋata o te regione, o te ai ko hape 'ā ki te haka tere iŋa o te Tāpa'o Hōhonu 'e o te ai ko toke 'ā e ko hape 'ā te haka tere iŋa ki te henua, 'e pē ira 'ā mo rave'ino i te nūna'a tōro'a a ruŋa ki a ia, 'e o te tākere o te moni o te puvriko 'e takoa o te aŋa hape o te toke.
Te horo iŋa 'e te hā'aki iŋa e haka tere a roto i te rei ko haka tika 'ā o ruŋa o te rauhuru rāve'a nei.
Te horo ko haka tika 'ā a ruŋa i te 2), 3), 4) y 5) e tano nō mo ma'u mo hā'aki i roto i te ta'u e aŋa nō 'ā rā taŋata 'o i rote toru 'āva'e ko hāhine 'ā mo mao i tō'ona tōro'a. Mo ai ko horo 'ā 'e ko hā'aki 'ā e ko tano mo e'a mai roto i te henua e ai ko ha'ati'a 'ā e te Congreso o te Riputā 'e o te Riputao 'e e ko tano mo e'a mo ai te horo ko ha'ati'a 'ā o ruŋa i a ia.
Mo ai ko ha'ati'a 'ā te horo o ruŋa i te Peretiteni vi'e 'o o ruŋa o te Peretiteni tane o te República 'o o ruŋa o te suerekao regional e ai te rahi ra'a o te voto o te riputā 'e o te riputao i roto i te koro. Te kope era ko horo 'ā e ko tano mo haka e'a mai roto i te aŋa.
I roto i tētahi haka tere iŋa ena e ai te rahi ra'a o te voto o te riputā 'e o te riputao i roto i te koro 'e te taŋata era o te vi'e era ko horo 'ā he haka re tō'ona tōro'a mai te hora era te Congreso o te Riputā 'e Riputao ko ha'ati'a 'ā te hā'aki. Te haka kore iŋa e tano nō mo haka noho mo ai te Cámara o te Regione mo kī ko hape 'ā te horo iŋa 'o mo ai e ko pāhono i roto i toru 'ahuru mahana pē mu'a.
d) He va'ai 'e he ha'ati'a mo ai ko hā'au 'ā mo te Peretiteni vi'e 'o mo te Peretiteni tane o te República mo tano mo e'a mai roto i te henua e toru 'ahuru mahana mai te ta'u era e toru tāpati o te 'āva'e era ko ruti o te ta'u e tahi matahiti toe mo haka kore i te haka tere iŋa i tō'ona tōro'a.
e) He u'i 'e he mata'ite i te ta'u ta'ato'a  te haka tere iŋa o te moni ko va'ai 'ā mo te roa era mo hāpa'o i te henua, 'e pē ira 'ā i te 'āpapa iŋa i te haka tika iŋa i te poritika o roto i te roa o te defensa nacional 'e o ruŋa i te poririka militar.
f) 'E tētahi atu ko tā 'ā i ruŋa i te Tāpa'o Hōhonu.
He Cámara o te rauhuru Región.
Aratikuro 253.
1. Te nūna'a o te Cámara o te Regione he nūna'a tano mo kī ana ai ko riva-riva 'ā 'o ko hape 'ā 'e tētahi atu, deliberativo e kī ena, haka pā ana ai te nu'u i roto i muri i tētahi nu'u o te haka tere iŋa kē 'e pē ira 'ā he pū'oko o te rauhuru regione 'e te rāua aŋa he uru ki te rāve'a era mo haka tika i te rei o te hā'au o te regione 'e mo haka tere atu tētahi aŋa ko tā 'ā i ruŋa i te Tāpa'o Hōhonu.
2. Te nūna'a e kī ena he ma'u 'āriŋa o te regione 'e te rāua vae iŋa a roto i te voto o te mau pukuraŋa, 'e pē ira 'ā takoa o te pū'oko haka tere o te comuna 'e i te regione, e toru matahiti a mu'a ana o'o ana vae ko o'o 'ā te peretiteni 'e pē ira 'ā te Congreso 'e a rāua e toru matahiti a mu'a ana voto iho.
3. Mo te rei e kī i te rāve'a o te nu'u mo vae i roto i te región e ko tū rahi 'ā mo te ta'ato'a región, e ai mai te toru pē ruŋa, e mo'a te haka tere iŋa e haka pā te ŋā vi'e te ŋāŋata. Mo te rei, e haka tika i te rauhuru escaño reservado i roto i te Cámara o te rauhuru Región.
4. Te rei he haka tika i te rāua haka tere iŋa 'e te rauhuru aŋa 'e i te hora ta'ato'a a rāua he haka hōhora i te rauhuru aŋa hai moni i te ta'u ta'ato'a ki te asamblea regional. E pē ira 'ā takoa e tano nō mo ohu mo uru atu ki roto i te koro mo 'ui rauhuru me'e.
5. Te Cámara o te Regione e ko tano mo u'i e rāua 'o mo mata'ite e rāua i te aŋa o te Mōtuha Henua 'e pē ira 'ā te ŋā nuku-nuku o rāua te haka tere.
Aratikuro 254.
1. E te haka tere nei o te Cámara o te Regione e 'ite e rāua i te horo ko aŋa 'ā e te Congreso o te Riputā 'e pē ira 'ā o te Riputao.
2. Te Cámara o te Regione he haka tika e rāua pa he jurao 'e e kī ana ai te vi'e 'o te taŋata ko hape 'ā 'o 'ina, he oti mau 'ā te rāua rāve'a.
3. Te kī iŋa ko hape 'ā e haka rarama 'e e ai e rua tercio o te rahi o te nūna'a i roto i te koro 'e mo ai te horo o te hā'aki mo te Peretiteni vi'e 'o Peretiteni tane o te República 'o o te suerekao o te región 'e tētahi atu. E ai ta'ato'a nūna'a ma'u i te 'āriŋa o te regione i roto i te koro.
4. Te kope era ko kī 'ā ko hape 'ā he haka e'a mai roto i tā'ana aŋa koia ko tō'ona tōro'a, 'e e ko tano mo aŋa i roto i tētahi kona hai confianza 'o hai toŋa e te Peretiteni vi'e 'o Peretiteni tane. I roto i te ta'u ta'ato'a era e haka tere rō 'ā te Peretiteni 'o e ko tano takoa mo uru mo pū'oko i tētahi vaha e voto e te mau pukuraŋa 'e ko haka e'a 'ā o te ai ko hape 'ā.
5. Te nu'u aŋa vi'e 'o taŋata ko hā'aki 'ā ko hape 'ā he u'i te haka tere mo kimi i tō'ona hape a roto i te rei o te hare ti'a mau tano 'e mo rāua takoa e kī i te haka ūtu'a iŋa ko tano 'ā  mo te aŋa i hape, ana ai ko hape mau 'ā, mo haka tere pa'i i te ūtu'a o te ai ko aŋa 'ā e tahi aŋa rake-rake 'e ko hape 'ā i te haka tere iŋa o te Mōtuha Henua 'e ki tētahi atu nu'u.
Haka tere iŋa ki te rahi ra'a o te Tōro'a Tāpura o te Rei.
Aratikuro 255.
1. Te Congreso o te Riputā 'e o te Riputao 'e pē ira 'ā te Cámara o te Regione, 'e ki tano mo uru ki roto i te koro 'e mo hā'au mo ai kai tu'u te toru vahi o te nūna'a i rote koro. Ana hā'au 'o ana haka tere e ai te rahi ra'a o te nūna'a i roto i te koro, ana ai nō ko hā'au 'ā i ruŋa i te Tāpa'o Hōhonu nei mo ai e tahi quórum haka tere iŋa kē.
2. Te rei haka tika 'ā pē hē ana 'āpapa, pē hē ana haka tere, pē hē ana tramita, e tano nō mo hokorua hai haka tere iŋa o te ŋā nuku-nuku nei e kī rō 'ā.
Aratikuro 256.
1. Mo vae o te kope e tahi mo riputā 'o mo riputao 'o mo ma'u 'āriŋa o te regione e ai hai kope e ai rō 'ā tō'ona haka tere iŋa hōhonu mo voto, e ai ho'e 'ahuru mā va'u matahiti ki te mahana era mo voto, e ai e noho rō 'ā i roto i tō'ona territorio 'e i roto i te ta'u e rua matahiti i te roa era o te riputā 'e o te riputao 'e e hā matahiti i te roa era o te pū'oko ma'u o te regione, e tataku pē tu'a mai te mahana era o te vae o te voto.
2. E ai tō'ona noho iŋa i roto i te territorio 'e i roto i a ia ka haka tere ena tō'ona tōro'a.
Aratikuro 257.
1. Te nūna'a e ko tano mo uru ki roto i te tōro'a nei o te Riputā 'e o te Riputao 'e pē ira 'ā ki te Cámara o te Regione.
a) He kope he Peretiteni o te República o te kope e ma'u rō 'ā i tō'ona tōro'a i rote haka tere iŋa o te Peretiteni i te ta'u mo voto.
b) Te ministra 'e te ministro o te Mōtuha Henua 'e te ŋā nūna'a era o te secretaría 'e pē ira 'ā te subsecretario.
c) Te mōtuha o te regione pē ira 'ā o te comuna o te vae iŋa popular.
d) Te ŋā consejera 'e consejero o te hare moni, Banco Central.
e) Te ŋā consejera consejero o to Consejo Directivo o te Servicio Electoral.
f) E te nūna'a e haka tere rō 'ā pa he pū'oko 'o directivo i roto i te rauhuru nuku-nuku autónomo.
g) E te ŋā nūna'a ena e haka tere rō 'ā i roto i te Sistema de Justicia.
h) E he nu'u o roto o te Corte Constitucional.
i) He nūna'a o roto i te Tribunal Calificador de Elecciones 'e pē ira 'ā o rote tribunal electorale regionale.
j) Te contralora 'o he contralor general o te república.
k) He nūna'a e ma'u rō 'ā i te tōro'a o te fiscal nacional, 'e pē ira 'ā fiscal regional 'o fiscal i roto i te Ministerio Público.
1) E he nūna'a 'o funcionario e aŋa rō 'ā i rote servicio o te mūto'i.
m) He nūna'a nātura o rāua te haka tere te roa jurídica 'e takoa e aŋa rō 'ā i te roa o caucione 'o contrato o te Mōtuha Henua.
n) Te ŋā vi'e 'o he ŋāŋata e aŋa rō 'ā i rote roa miritare era.
2. Te inhabilidad mo te nu'u era ko uru 'ā ki roto i te ŋā tōro'a nei ko kī 'ā i ruŋa i roto i te matahiti e tahi a tu'a ki te vae iŋa 'o ki te voto iŋa, e 'ina ko tano mo te nu'u era ko tā 'ā i ruŋa i te ti'ara'a m), 'e te ŋā nu'u nei e ko tano mo haka tere a rote ŋā kī haŋa nei i te hora era mo haka pāpa'i i te rāua candidatura 'e takoa i rote ti'ara'a era k), l) 'e n), i ruŋa e kī era te ta'u o te inhabilidad e ai e rua matahiti a tu'a ki te mahana era mo voto.
Aratikuro 258.
1. Te tōro'a o te riputā 'e o te riputao 'e takoa o te nūna'a o te región e ko tano mo haka tere i te hora 'ararua 'e ki tētahi cargo de representación 'e ki te aŋa 'e pē ira 'ā ki te comisión 'o ki te tōro'a puvriko 'o privado.
2. I te hora era ko kī 'ā e te Tribunal Calificador he o'o ki rote Eleccione 'e i rā hora 'ā he haka rē te rua cargo era, tā'ana aŋa, te función 'o comisión incompatible.
Aratikuro 259.
1. Te riputā, 'e te riputao 'e te nūna'a o te regionale e ko tano mo ta'e ha'ati'a o ruŋa i te mana'u mo kī 'e pē ira 'ā o ruŋa i te voto ko tā 'ā mo uru mo haka tere.
2. Mai te mahana era ko haka tōro'a 'ā e ko tano mo hā'aki 'o mo ta'e ha'ati'a i tō'ona haka tere iŋa e ai nō haka tere rake-rake 'ā i te henua, 'e te corte de apelación o te jurisdicción ō'ona 'e i roto i te rahi o te ta'ato'a e ko kī i te hora ra'e era a mo haka tere o te horo 'o o te hā'aki. 'E mo ai kai tano ki te vaha nei te horo 'e mo te corte suprema e kī te vānaŋa hōpe'a.
3. E mo ai ko 'a'aru 'ā ko puru 'ā ko toke 'ā ko aŋa 'ā i te aŋa rake-rake, i tū hora 'ā ana ma'u ki te hare ture corte o te apelación o tō'ona territorio, koia ko te sumario ta'ato'a. Mo te corte e haka tere o ruŋa o tū inciso ena o tu'a.
4. Mai te hora era ko kī 'ā, hai resolucione e tahi he ha'amata he haka tere te causa, 'e he haka noho mai ruŋa i tō'ona tōro'a 'e he haka tika hai haka tere iŋa ena o te juez competente.
Aratikuro 260.
1. He noho rō ai mai roto i tā'ana aŋa te riputao 'o te kope era 'ā'ana te ma'u i te 'āriŋa o te regione:
a) Mo e'a mai roto i te henua a ruŋa o te toru 'ahuru mahana e kai ha'ati'a e te corporación haka tere i a ia, kai ha'ati'a ko haka noho 'ā, te 'Amurāma'a Pū'oko Haka Tere ō'ona.
b) E i roto i tō'ona haka tere e hā'au rō 'ā e tāpa'o rō 'ā i te rauhuru aŋa 'ararua ko te Mōtuha o te Henua 'o a ia he procuradora 'o he procurador 'o he kope e ma'u 'ā i te mana'u o te particulare o ruŋa o te roa era haka tere administrativo, 'o o ruŋa i te aŋa puvriko 'o o ruŋa o te consejeria, 'e tētahi atu aŋa haka tere pē tū huru 'ā. E te inhabilidad nei ana haka tere mo ai te riputā 'o te riputao o te pū'oko o te regione ko haka tere 'ā e ia 'ā 'o a roto i te roa interpósita, taŋata, nātura 'o jurídica.
c) I roto i tō'ona haka tere iŋa he aŋa pa he abogada 'o pa he abogado 'o pa he mandataria 'o pa he mandatario i roto i te juicio, 'e pē ira 'ā mo nono'i ki te pū'oko haka tere o te kona 'o i rote roa judicial era mo hā'ū'ū 'o mo hokorua i te taŋata aŋa i roto i te roa era o te hā'au o te negociación 'o o roto i te ture i ruŋa i te aŋa, 'e ka ai atu i rote roa puvriko 'o privado, 'o mo uru atu i roto i te pāeŋa nō ena i o'o era.
d) Ko uru 'ā ko toke 'ā 'o ko hape 'ā ki te haka tere iŋa ma'itaki, i rote roa era ko tā 'ā i te haka tere iŋa o te moni electoral, mo te hora era ka kī era ko hape 'ā he kī hai sentencia firme e te Tribunal Calificador o te Eleccione 'e hai kī haŋa o te Consejo Directivo o te Servicio Electoral. Mo te rei e tahi e kī ana ai he parau mau ko toke 'ā ko hape 'ā a roto i te roa rake-rake.
e) E, i roto i tō'ona haka tere iŋa he ŋaro tahi te rāve'a mo vae haka 'ou, 'o mo uru ki rote rauhuru kona ko inhabilidad 'ā 'e ko tā 'ā i ruŋa i te kapituro nei.
2. Te riputā, te riputao 'e te nūna'a pū'oko o te regione he tano nō mo haka rē i te rāua tōro'a i te hora era ko rahi 'ā tō'ona māui-ui, 'e he haka takea hai parau 'o i ruŋa i te aha, e ko tano mo ma'u haka 'ou i tā'ana aŋa pē ira, mo te Tribunal Calificador o te Eleccione e kī ana ai pē ira mau 'ā.
3. I te hora ko va'ai 'ā te vaha mo te riputā 'o riputao e tahi 'o takoa o te pū'oko haka tere o te regione, te rei he kimi te rāve'a pē hē ana mono. Te kope era ka mono era e ai tō'ona roa ko 'ite 'ā 'e ko tā 'ā i ruŋa i te Tāpa'o Hōhonu mo tano mo vae i a ia 'e mo uru mo haka tere 'e he va'ai te haka tere iŋa ta'ato'a ena o tū kope era ko e'a 'ā o 'ina toe o rote vaha ko hāhata 'ā, pē nei e kī era inhabilidad 'e incompatibilidad. E u'i riva-riva te ŋā haka tere nei 'e te me'e hōhonu he haka tika ki te roa era he 'āpapa paritario o te nūna'a.
Aratikuro 261.
Te riputā 'e te riputao 'e pē ira 'ā nu'u ma'u pū'oko o te regione he haka 'āpī i roto i te ta'u e hā e tano nō mo vae haka 'ou i roto i te rua ta'u e tahi nō ta'u. 'E mo ai pē ira he aŋi-aŋi e ai ko ai 'ā e rua matahiti i roto i tō'ona haka tere iŋa o nei tōro'a.
Koro nui o te Congreso o te Riputā, o te Piputao 'e o te nūna'a o te Cámara o te Regione.
Aratikuro 262.
Te koro nui o te Riputā, o te Riputao 'e pē ira 'ā o te Cámara o te Regione he piri mo:
a) Mo ha'amata i te matahiti legislativo.
b) I roto i te ta'u era he horea te peretiteni vi'e 'o perepiteni tane 'e he haka tōro'a.
c) He piri mo va'ai e te Peretiteni 'e te cuenta pública o te roŋo o ruŋa o te haka tere iŋa o te matahiti.
d) Mo vae ki te Peretiteni vi'e 'o taŋata o te henua mo ai e rua ta'u toe mo vae haka 'ou 'o mo haka oti o te tōro'a.
e) He ha'ati'a 'o he haka roa iti i te estado o te  excepción constitucional, te hā'aura'a he vaha e tahi i roto i te ta'u 'iti-'iti nō mo haka tere 'o mo haka kore.
f) Mo hā'au i te 'īŋoa o te nūna'a ka haka tōro'a ena a roto i te vae iŋa i tō'ona haka tere, i tō'ona 'ite i tō'ona tano mo ma'u i te tōro'a.
g) 'E tētahi atu ko tā 'ā i ruŋa i te Tāpa'o Hōhonu.
Te Rei
Aratikuro 263.
A roto i te rei e tahi ana tano mo haka tere.
a) He aŋa, he huri 'e he haka kore i te ta'e 'ouhau iŋa o rote rauhuru haka tere iŋa, te nūna'a e va'ai rō 'ā i te vaha mo ta'e tributo a roto i te rauhuru haka tere iŋa 'e pē ira 'ā mo u'i mo haka tika o ruŋa i te nu'u ta'e 'ouhou i te impuesto 'e o te ta'e haka tano i te rahi, e 'ina ko haka 'ati ki te haka tere iŋa ko tā 'ā i ruŋa o te Tāpa'o Hōhonu.
b) He ha'ati'a mo contrato i te rauhuru rāve'a mo pereta o tētahi haka tere iŋa ena o hetu rō ki te roa era o te crédito 'e ki te haka tere iŋa o te moni 'e te Mōtuha Henua, takoa ki te nuku-nuku o rāua 'e pē ira 'ā ki te Hare Tāvana 'e e u'i mo ta'e hetu ki te vānaŋa era ko tā 'ā i roto i te territorio 'e pē ira 'ā i ruŋa i te aratikurao o mu'a. Te haka tere iŋa nei e ko tano mo haka tere ki te Banco Central.
c) He haka tī-tika i te huru 'e i te haka tere iŋa pē hē te universidad 'e te empresa o te Mōtuha Henua 'e tētahi atu e uru rō 'ā ki roto mo ai he contrato mai i te rauhuru rāve'a o te prestamo 'e e ko tano mo aŋa ararua ko te Mōtuha Henua 'e pē ira 'ā tā'ana mōtuha ta'ato'a 'e te empresa e aŋa rō 'ā mo te Mōtuha haka tere Henua.
d) He va'ai te haka tere iŋa o te norma o ruŋa i te va'ai haŋa i te 'ono o te Mōtuha Henua o te ho'o haŋa o te 'ono o te Mōtuha Henua, 'e te nūna'a pū'oko o te regione 'e o te Hare Tāvana o ruŋa i te arrendamiento 'o tārahu iŋa, títulos habilitantes mo noho 'o mo haka aŋa 'e te va'ai iŋa pa he concesión.
e) He haka tano i te rahi o te nūna'a o te defensa nacional, he ha'ati'a mo uru mai o te tropa 'o haho ki rote territorio o te república 'e pē ira mo ha'ati'a mo e'a o te tropa o roto o te territorio ki haho.
f) He haka tika 'e he haka riva-riva i te vahi iŋa i roto i te henua o te poritika haka tere i te henua.
g) He kī i te hauha'a i te moni, i te huru, i te kī haŋa o te tara, tano nō mo ai tara 'aurī, 'e i te huru o te peso 'e i te hāito iŋa.
h) He va'ai i te vaha mo ta'e haka ūtu'a mo te roa era o te amnistía takoa, e 'ina ko tano i rote haka tere iŋa era o te nu'u, i roto i te tama'i 'e pē ira 'ā i roto i te lesa humanidad.
i) He haka tika 'e he kī o ruŋa o te moni mo 'ouhou ki te Peretiteni vi'e 'o Peretiteni tane 'e takoa ki te rāua raro toŋa ministra 'o he ministro o te Mōtuha Henua, pē ira 'ā ki te riputā 'o riputao, ki te suerekao o te rauhuru kona 'e pē ira 'ā ki te nūna'a ma'u i te 'āriŋa o te regione.
j) He haka tika i te kona mo noho o te Peretiteni vi'e 'o taŋata o te República, he ma'u i te koro i roto i te Congreso o te Riputā o te Riputao 'e o te Cámara de rRgione 'e he haka tere i te Corte Suprema.
k) He ha'ati'a, mo ai ko kī 'ā e te Peretiteni o te henua o te República mo uru ki te tama'i.
l) 'E mo rāua e haka tika pē hē ana haka tere te nūna'a o roto i te haka tere iŋa puvrika.
m) He haka tika 'e he aŋa 'e he huri i te rauhuru rāve'a o te servicio púvriko 'e pē ira 'ā o te nūna'a aŋa i rote roa puvriko, tano nō mo ai o te fisco, autónomo, o te empresa o te Mōtuha 'e he haka tika i te haka tere iŋa o rāua 'e ki roa hē rāua ana tano mo aŋa.
n) He haka tī-tika i te haka tere iŋa jurídico e tano nō mo haka tika ki ruŋa i te roa o te aŋa, pē ira 'ā i te sindicato o te huelga 'e o te hā'au i roto i te ta'ato'a i roto i te rāua rauhuru haka tere iŋa, pē ira 'ā previsional 'e takoa o te seguro social.
ñ) He aŋa i te roa mo te pere, lotería 'e pē ira 'ā mo te 'āpueta.
o) Haka tī-tika i te ŋā aŋa era ai ruŋa i te Tāpa'o Hōhonu pa he rei mo tu'u o te peretiteni i rote hora ko kī 'ā.
p) He haka tī-tika i te rahi haka tere iŋa ko tā 'ā i ruŋa i te Tāpa'o Hōhonu e haka tere a roto i te rei.
Aratikuro 264.
1. Te Peretiteni o te henua vi'e 'o taŋata o te República e tano nō mo nono'i ki te Riputā 'e ki te Riputao mo aŋa e tahi decreto mo haka pūai pa he rei i roto i te ta'u o te matahiti e tahi, 'ina ko haka roa 'iti.
2. Te haka tere iŋa nei e ko tano mo uru a roto i te roa era o te haka tere haŋa hōhonu o te nacionalidad o te ciudadanía, o te elección 'e o te plebiscito o te organización 'e atribuciones 'e pē ira 'ā ki te régimen o te nūna'a aŋa o te Sistema Nacional o te Justica, o te Congreso de Riputā 'e Riputao, o te Cámara o te Regione, o te Corte Constitucional 'o o te Contraloria General o te República.
3. A roto i te rei era delegatoria e kī ena, te haka tere iŋa o ruŋa i te delegación 'e i ruŋa ana tā ki roa hē ana tu'u 'e pē hē te haka tere iŋa ko tano 'ā mo haka rarama.
4. E 'ina ko hape ki te inciso ra'e ena, te kope mo ma'u i te Peretiteni o te República e tano nō e ia mo tā i te texto refundido ko hā'au 'ā ko 'āpapa 'ā o ruŋa i te rei mo ai ko tano 'ā mo haka tere. 'E mo ai i a ia te haka tere iŋa nei e tano nō mo huri i te haka tere iŋa kai tano o mo haha'o i te parehe ko kī 'ā mo haha'o i te parehe mo tano, 'e 'ina ko haka makenu te roa hōhonu mau era o te rei 'e pē hē ana rava'a.
5. Mo te Contraloría General o te República e u'i i te haka tere iŋa nei hai fuerza o te rei, mā'ana e ma'u, 'e e tano nō mā'ana e ta'e ha'ati'a 'o e ha'ati'a o ruŋa nī ŋā roa.
6. Te decreto hai fuerza o te rei mo haka rarama 'e mo haka tere e uru takoa a roto i te norma ko tā 'ā i ruŋa i te rei.
7. Te rei e kī ena delegatoria o te potestad e haka tere a roto i te rei o te regione 'e he rei mo hā'au a rote regionale.
Aratikuro 265.
He rei ko tā 'ā mo tu'u o te peretiteni:
a) E ta'ato'a e haka pau ena e te Mōtuha Henua.
b) He rei ko haka tika 'ā a ruŋa i te haka tere iŋa o te presupuestaria o te Mōtuha Henua 'e e haha'o takoa te ŋā rei era ko huri 'ā o ruŋa i te presupuesto, 'o i ruŋa i te moni.
c) O ruŋa i te vahi-vahi iŋa poritika 'e i ruŋa i te haka tere iŋa o te henua.
d) O ruŋa i te haka tere iŋa kai ha'ati'a, o te haka kore i te tārahu, 'e pē ira 'a i te tributo o ruŋa i te rauhuru rāve'a, pē ira 'ā o te aŋa o ruŋa i te excepción 'o ko huri 'ā te haka tere iŋa 'e pē ira 'ā te huru o ruŋa i te rahi 'e o ruŋa i te riva-riva iŋa o te haka tere 'o o te rake-rake iŋa o te haka tere.
e) O ruŋa i te rauhuru contrato o te ha'ati'a o ruŋa i te rauhuru tārahu ko hā'au 'ā e tētahi atu haka tere iŋa o hetu rō ki te haka tere iŋa tī-tika o te 'ono o te henua 'e o te Mōtuha Henua, o ruŋa i te nuku-nuku autónomo o te ai ko haka kore 'ā i te rauhuru rāve'a ko haka iri 'ā ko kāmiare 'ā 'o ko huri 'ā i te rāua haka tere iŋa 'e o ruŋa i te haka tere iŋa o te moni 'e tētahi atu o ruŋa i tētahi haka tere o te fiko o te nūna'a o te rauhuru nuku-nuku ko tā 'ā i ruŋa ena 'e ina ko rave'ino ki te tā era i ruŋa ena e 'ina ko rave'ino ki te tā ena o ruŋa i te ti'ara'a c) o te aratikuro 263.
f) E haka tano i te rahi o te defensa nacional 'e mo ha'ati'a o te nūna'a o tētahi henua o roto i te defensa nacional, mo uru mai ki roto i te territorio o te república 'e pē ira 'ā takoa mo ha'ati'a mo e'a o te nūna'a o te tropa nacional ki haho ki tētahi henua.
1. Te rei era mo uru o te nūna'a presidencial ko ohu 'ā mo oho ki roto i te koro e ai o ruŋa i te roŋo e tahi 'o o ruŋa i te haka tere iŋa, 'e haka topa te mana'u 'e te peretiteni.
2. Te moción e ai ko tu'u atu 'ā un cuarto 'e ina ko rahi te tercio o te riputā o te riputao 'o, o te nūna'a o te regione 'e i roto i te koro, 'e i roto e kī e haka tika te rei o ruŋa i te aha i tu'u rō ai ki rā roa 'e takoa e ai te rahi ko tā 'ā o te nūna'a o te Peretiteni.
3. E te mocion nei o te me'e nei ka nono'i nei e hokorua e tahi informe técnico 'e o ruŋa i te moni takoa.
Te secretaría o te presupuesto e haka ma'u i te roŋo o ruŋa i te rahi o te moni mo 'ouhou i te moción nei 'e mai hē ka to'o mai era te moni mo 'ouhou.
4. Te rei nei ana tano mo ha'ati'a e te Peretiteni vi'e 'o taŋata o te henua o te República e tano nō mo pu'a te rima mo hokorua i ruŋa i te hora era e haka tere 'ā te proyecto. E ai i roto i te ho'e 'ahuru mā pae mahana mai te hora era ko haka ma'u 'ā mo voto e te nūna'a ta'ato'a o te rauhuru comisión, e tano nō mo ai i roto i te ŋā mahana nei o roto i te ho'e 'ahuru mā pae. Mo ai roto i te ho'e 'ahuru mā pae mahana nei kai pāhono e 'ina kai hokorua 'o kai pu'a te rima e te peretiteni. Te hā'aura'a, kai ha'ati'a 'e e ko tano mo hoki haka 'ou mo nono'i o ruŋa i te proyecto nei.
5. Kope era ko ia te Peretiteni o te República e tano nō mo hoki a tu'a i tā'ana patrocinio 'e mo ai pē ira, te haka tere iŋa o te proyecto e ko tano mo oho 'a mu'a.
Aratikuro 267
1. Mo ai e hā'au te regione he rei:
a) Ko aŋa 'ā e te Tāpa'o Hōhonu.
b) Ko haka tika 'ā e te rauhuru nūna'a, haka tere iŋa e te ma'u iŋa i te rāve'a era o te justicia, pē ira 'ā te Tōro'a Tāpura o te Rei 'e te rauhuru nūna'a autónomo constitucional.
c) Mo haka tere o ruŋa i te rauhuru estado o te excepción constitucional.
d) O rāua te aŋa, te haka tī-tika 'e te huri o te haka kore o te tributo o te excepción 'e e haka tika i te oho iŋa a mu'a 'e i te nui-nui.
e) Ko te roa era i uru rō ai e te haka pau o te moni ki te Mōtuha Henua 'e te haka tere iŋa o te nūna'a o te territorio.
f) Ko te ŋā rei era o ruŋa o te orara'a, o te haka tere iŋa o te hāpī 'e o ruŋa o te hare.
g) O ruŋa i te moni 'o o ruŋa i te presupuesto.
h) O te roa era ko ha'ati'a 'ā te estatuto o te regione.
i) O rāua te haka tika, te vae iŋa 'e te kī iŋa i te nu'u, te haka tere iŋa 'e nūna'a tano mo haka tere i te rauhuru nuku-nuku 'e i te pū'oko ko haka tere i te territorio.
j) O te roa era e ai te ku'i-ku'i i te vahi iŋa poritika 'e i te haka tere iŋa o te henua.
k) 'E o ruŋa takoa ko tā 'ā o te haka tere iŋa 'e o te tuha'a iŋa o te roa era o te fisco 'e pē ira 'ā o te moni 'e tētahi atu rāve'a mo haka hoki i te roa económica i roto i te rauhuru nūna'a o te territorio.
l) O rāua te ha'ati'a i te rauhuru haka tere iŋa 'e i roto 'ā e haka tī-tika e hāpa'o i te 'ono hōhonu o te nūna'a o te territorio.
m) 'E i ruŋa e ha'ati'a rō 'ā i te rauhuru nuku-nuku o te territorio mo aŋa i te rāua empresa púvrika.
n) O rāua te ha'ati'a i te potestag legislativa ki te regione o rāua mau 'ā te haka tere 'e mo haka tika a ruŋa i te Tāpa'o Hōhonu.
ñ) O rāua te haka tika 'e te 'āpapa i te aŋa o te territorio, o te urbanística 'e te haka tere iŋa.
o) O rāua te haka tika 'e te hāpa'o te vaha o te nātura.
p) O rāua te haka tika te roa o te voto o te pukuraŋa 'e takoa te tataku iŋa.
q) O rāua te haka tika i te nūna'a poritika.
r) E tētahi atu ko kī 'ā e te Tāpa'o Hōhonu he hā'au o te regione.
2. Mo ai e tahi ku'i-ku'i o ruŋa i te haka tere iŋa i roto i te Cámara o te Regione 'e i te Congreso o te Riputā 'e o te Riputao o ruŋa i te haka tere iŋa e tahi ana ai ko tano 'ā 'o 'ina kai tano o tētahi atu rāve'a e u'i te haka tere iŋa nei e te Cámara o te Regione 'e mā'ana e ha'ati'a e ai te rahi ra'a o te nūna'a 'e mo te Congreso e kī a roto i te roa era o te rahi o te taŋata. 'E mo ai e ko ha'ati'a e te Congreso te haka tere iŋa ko ha'ati'a 'ā e te Cámara o te Regione, e tano nō mo uru ki rote vaha era o te Corte Constitucional ko hā'au 'ā e te rahi ra'a.
Haka Tere Iŋa o te Rei
Aratikuro 268.
1. Te rei e tano nō mo ha'amata a roto i te roŋo ki te Peretiteni vi'e 'o Peretiteni taŋata o te República 'o a roto i te roa era o te moción e ai mai te ho'e 'ahuru o te hānere 'e ni 'ata rahi o te quince porciento o te riputā 'e o te riputao 'o nūna'a o te regione. E tano nō takoa e 'āmui o ruŋa i te haka tere iŋa e kī ena iniciativa popular 'o iniciativa indígena o te rei.
2. E tahi 'o e rua asamblea o te regione e tano nō mo haka takea i te rāua iniciativa ki te Cámara o te Regione o ruŋa i te aŋa o te rāua regione. 'E mo ai patrocina he uru pa he moción ordinaria ki rote vaha o te Congreso.
3. Ta'ato'a proyecto o te rei huru kē huru kē nō atu tō'ona huru e ha'amata e haka tere a roto i te Congreso o te Riputā 'e o te Riputao.
4. Ta'ato'a proyecto e tano nō mo 'āmui 'o mo haka tī-tika i roto i te vaha era e tramite 'ā i roto, o te Congreso o te Riputā o Riputao 'o i rote Cámara o te Regione, mo ai he uru hai haka tere iŋa era i ruŋa i te Tāpa'o Hōhonu nei. E ko ha'ati'a mo o'o te ŋā proyecto era 'ina rāua haka tika iŋa o ruŋa o te mana'u 'o o te haka tere iŋa 'o o te roa hōhonu o te proyecto.
Aratikuro 269.
1. Te rei mo ha'ati'a mo kāmiare 'o mo haka kore e ai te rahi ra'a i roto i te koro o te nūna'a o te Congreso o te Riputā 'e o te Riputao i te hora era mo voto.
2. 'E mo ai he rei e tahi ko hā'au 'ā i roto i te regione, te Presidencia o te Congreso he haka ma'u i te proyecto ko ha'ati'a 'ā ki rote Cámara o te Regione mo haka mao o te tramitación.
3. I oti era te trámite o te proyecto i roto i te Congreso o te Riputā 'e o te Riputao he haka ma'u ki te Peretiteni vi'e 'o taŋata o te República mo haka rarama i a rāua 'o mo haka hoki haka 'ou.
Aratikuro 270
Te rei o ruŋa i te rauhuru nuku-nuku, te haka tere iŋa 'e te ma'u iŋa o teTōro'a o te Rei 'e takoa o te Sistema o te Justicia; 'e pē ira 'ā o te haka tere iŋa electoral 'e plebiscitario; 'e te haka tika iŋa o te estado o te excepción constitucional; 'e pē ira 'ā te haka tere iŋa o te nuku-nuku poritika; 'e tētahi atu o te Contraloría General o te República te haka tere, pē ira 'ā te Matato'a o te Mau Pukuraŋa, te Matato'a o te Nātura, te Servicio Electoral, te Corte Constitucional 'e te Banco Central e ha'ati'a e te rahi ra'a o te nūna'a o roto i te Congreso e ai ko ha'ati'a 'ā.
Aratikuro 271
1. I o'o era ki rote Cámara o te Regione te proyecto rei 'e ko ti'a 'ā e te nūna'a Riputā 'o Riputao o te Congreso, te Cámara o te Regione e u'i he ha'atia 'o 'e ko ha'ati'a. Mo ai he ha'ati'a, he haka hoki haka 'ou te proyecto ki rote Congreso mo haka ma'u e te Congreso ki te Peretiteni o te Henua o te República o Tire mo haka rarama. 'E mo ai kai ha'ati'a, he tramita he ha'amata haka 'ou i rote Congreso he haka riva-riva he u'i he aha te me'e tano 'o he aha te me'e i hape.
2. Mo ai he kī 'ina e te Congreso e tahi 'o e rua tuki o ruŋa o te proyecto, he ohu ki te nūna'a mixta, mo rāua e kī pē hē ana haka tika 'o e haka riva-riva. Te me'e hōhonu he haka riva-riva i te roa era o te discrepancia, o te ta'e tano pa'i. Te enmienda nei he voto e te Cámara, ki oti e te Congreso. I rā hora he ha'ati'a ta'ato'a, he haka ma'u rā proyecto mo haka rarama.
3. Te comisión mixta e ai ko tū rahi 'ā te riputā 'e te riputao 'e pē ira 'ā o te regionale. Mo te rei e kī e haka tika i te rāve'a mo kī ko ai ko ai te nūna'a o roto i te comisión 'e pē ira 'ā he kī i te ta'u mo pāhono. Mo ai e ko pāhono e ko haka ma'u te informe i roto i te ta'u e tahi he aŋi-aŋi pē nei ē e te comisión mixta ko tū mana'u era 'ā o te hora ra'e era, ko kī 'ā e te Cámara 'e ko rechaza 'ā e te Congreso 'e i rā hora he haka tika a ruŋa i te iniciso ena o tu'a.
Aratikuro 272.
1. I rote rua sesión ena haka ma'u e te Congreso o te Riputā 'e o te Riputao, 'e hai voto o te rahi ra'a, te Cámara o te Regione e tano nō mo kī ko haŋa 'ā mo 'ite o ruŋa i te proyecto o te rei kai hā'au i roto o te regione.
2. Te Cámara i roto i te ono 'ahuru mahana i te hora era ko o'o 'ā te proyecto mo haka tika pa'i 'o mo nono'i haka 'ou he haka ma'u ki te Congreso. Te Congreso e tano nō mo ha'ati'a 'o mo kī haka 'ou ki te proyecto ra'e era koia ko te voto o te rahi ra'a. Mo ai i roto i rā ta'u ko kī 'ā e te Cámara e ko aŋa te informe e ko haka hoki, te proyecto e noho mo haka ma'u ki roto i te Congreso.
Aratikuro 273.
1. Mo ai te Peretiteni vi'e 'o taŋata o te República he ha'ati'a i te proyecto ko haka ma'u 'ā e te Congreso  o te Riputā 'e o te Riputao, he u'i he kī ki te nu'u ka haka rarama pa he rei, nī proyecto.
Mo ai kai ha'ati'a he haka hoki haka 'ou i roto i te toru 'ahuru mahana koia ko te tā i te rāve'a kai tano 'e ki te mana'u mo haka tika o 'ina mau 'ā kai ha'ati'a te proyecto ta'ato'a.
2. E 'ina ko ha'ati'a te haka tika iŋa o te proyecto e hetu rō 'ā ki te roa hōhonu era o te proyecto matices 'o fundamental e kī ena, e ai nō ko hā'au 'ā i rote roŋo.
3. Te ŋā kona riki-riki era mo haka tika e tano nō mo ha'ati'a e te rahi ra'a. Hai ra-rahi 'ā o te quórum, te Congreso e tano nō mo kī haka 'ou o ruŋa i te proyecto ra'e era.
4. Mo ai te Peretiteni vi'e 'o taŋata he kī 'ina ki te proyecto ta'ato'a, te Congreso e haka rē rā proyecto, 'ina ko haka tere haka 'ou. E tano nō takoa mo ai tres quinto o te rahi o te nūna'a mo kī haka 'ou o ruŋa i rā proyecto.
5. E mo ai te Peretiteni vi'e 'o taŋata o te República e ko haka hoki te proyecto i roto i te toru 'ahuru mahana, mai te ta'u era o te haka ma'u he aŋi-aŋi rō ai pē nei ē, ko ha'ati'a 'ā 'e he haka rarama mo haka rei. 'E te haka rarama iŋa e ai i roto i te ho'e 'ahuru mahana, mai te mahana era ko haka ma'u 'ā. Te haka ma'u iŋa ki ruŋa i te ve'a e aŋa i roto i te rima mahana tano, mai te rua mahana o te hora era ko hā'au tahi 'ā ko aŋa tahi 'ā te parau mo haka rarama o te decreto promulgatorio.
6. Te proyecto era ko haka ma'u 'ā e te Congreso o te Riputā 'e o te Riputao e ko tano mo haka 'āpī, e tiaki ki te matahiti e tahi.
Aratikuro 274.
1. Te rei o rāua te haka tika i te haka tere iŋa o te Congreso o te Riputā o te Riputao, e kī e haka tika pē hē ka uru ena te rauhuru proyecto o te rei, 'e 'āpapa mai te roa era urgencia simple, suma urgencia 'e discusión inmediata.
2. Te rei era o ruŋa i te urgencia mo te Peretiteni vi'e 'o taŋata o te Henua o te República, 'e mo te Congreso o te Riputā 'e o te Riputao e u'i e haka tika i te roa era ana ai he ai mau he urgencia popular.
3. Mo te taŋata nō era 'o vi'e era haka tere era i te Peretiteni o te República e tano mo kī mo haka horo-horou ana vānaŋa o ruŋa i te proyecto rei.
Aratikuro 275.
1. Te Cámara o te Regione he u'i te propuesta de estatuto regional ha'ati'a 'ā i rote asamblea e tahi, mai tētahi asamblea regional pē mu'a, 'e ko haka tika 'ā a ruŋa o te Tāpa'o Hōhonu 'e takoa a roto i te haka tere iŋa o te rei ō'ona.
2. I o'o era te propuesta ki rote Cámara, e tano nō e rāua mo aprueba 'o mo haka tika i te roa era ki te rāua mana'u. Mo ha'ati'a i te enmienda 'e te asamblea regional o rāua, he noho te proyecto i rote roa era mo haka ma'u ki te Congreso o te Riputā 'e o te Riputao mo haka tere pa he rei ko hā'au 'ā i te regionale. 'E mo 'ite i roto i te estatuto regional, te Congreso 'e te Cámara e ono 'āva'e mo pāhono mo haka tika.
3. Te ha'ati'a iŋa i te tōro'a i roto i ta'u e tahi 'iti-'iti e ko tano mo uru te peretiteni; ki te nacionalidad, ki te ciudadanía 'e te elecciones; 'e ki rote vaha ta'ato'a era o te codificación general, nī ki te organización, ki te atribucione 'e régimen o te vaha henua 'o o te sistema o te justicia.
4. Te rei mo va'ai i te tōro'a ki te kope e tahi mo uru nō i roto i te ta'u e haka tika riva-riva o ruŋa i te aha ko tano 'ā mo ha'ati'a mo mono, 'e mo mono i roto i te ta'u e tahi nō, i roto ana kī pē hē te haka tere iŋa ta'ato'a.
5. Te Contraloría General o te República he 'ite o ruŋa i te rei regionale ko kī 'ā o ruŋa i te aratikuro nei, e haka kore mo ai kai haka tere a ruŋa i te roa era ko haka tika 'ā 'o ko uru 'ā ki te vaha kai tano.
Aratikuro 276.
1. Te proyecto rei o ruŋa i te presupuesto o ruŋa i te haka tere iŋa o te moni e ma'u e haka tikea e te kope era ā'ana te ma'u te Peretiteni o te República 'e e haka takea i roto i te toru 'āva'e ki te haka tere iŋa.
2. Mo ai kai haka ma'u te proyecto i roto i te iva 'ahuru mahana hora era ko haka tikea he haka tere a ruŋa i te proyecto ra'e era ko haka ma'u 'ā e te Peretiteni vi'e 'o taŋata o te Henua.
3. Te proyecto rei e ha'amata tō'ona tramitación i roto i te comisión especial e tahi o te presupuesto 'e te nu'u o roto e ai ko tū rahi 'ā te riputā 'e te riputao, 'e pē ira 'ā o te nūna'a o te regional. Te comisión especial nei e ko tano mo haka iri a ruŋa 'o mo haka turu a raro i te rahi o te tara ko mana'u 'ā mo haka tere, e tano nō mo haka turu te rahi o te tara i roto i te roa era o te proyecto rei o te presupuesto, e ai nō te ŋā kī haŋa era i roto i te rei ko tapu 'ā.
4. Ha'ati'a 'ā te proyecto e te nūna'a o te comisión especial o te presupuesto, he haka ma'u ki te Congreso o te Riputā o te Riputao mo haka tere pa he rei 'e ko hā'au 'ā e te regionale.
5. Te u'i iŋa pē mu'a o te rahi o te moni e 'ui e te rei o te presupuesto 'e o ruŋa o te rauhuru rāve'a takoa o te rei mo te kope era ā'ana e ma'u te Peretiteni o te República, 'e ko haka tika 'ā ananake ko te nūna'a técnico, e 'ina ko haka ku'i-ku'i ki te haka tere iŋa o te Secretaría o te Presupuesto o te Congreso 'e o te Cámara.
6. E ko ha'ati'a ta'ato'a haka pau iŋa o te moni a roto i te tara era o te impuesto puvriko 'e e kī i tū hora 'ā mai hē i oho mai ai te moni mo haka pau. Te rei o te presupuesto e ko tano mo aŋa i te tributo nī te hā'ū'ū ki te tributario.
7. Mo ai te rahi o te moni ko ha'ati'a 'ā e te Congreso o te Riputā o te Riputao 'e ko pe'e mo 'ouhou 'e ta'ato'a nono'i iŋa haka 'ou ki te moni mo ha'ati'a e aŋa e te Peretiteni o te República 'e ana haka rarama e te rei e aŋa e tahi informe riva-riva mo hā'ū'ū o te servicio 'o institución, ko aŋi-aŋi 'ā e ko 'ite 'ā e te Contraloría General o te República, a roto ka rava'a mai era te moni haka 'ou mo haka tere.
8. I rote haka tere iŋa o te rei o te presupuesto 'e pē ira 'ā i roto i te presupuesto regional 'e comunal e va'ai te vaha mo te mau pukuraŋa.
Aratikuro 277.
1. Te Congreso o te Riputā o te Riputao 'e pē ira 'ā te Cámara o te Regione e ai te rāua unidad técnica e haka  tere rō 'ā mai roto i te Congreso.
2. Tō'ona Secretaría Legislativa te rāua aŋa he hā'ū'ū i rote roa jurídico era mo haka tere. E tano nō takoa, pē ira 'ā, mo aŋa i te informe o ruŋa i te haka tere iŋa era a rote rei o aha pa'i ki te roa era o te desuso 'o e ai rō 'ā te ku'i-ku'i o te haka tere iŋa técnico.
3. Tō'ona secretaría o te presupueato tā'ana aŋa he hāpī pē hē ka haka tere ena te presupuestario o te fiko o ruŋa o te proyecto rei 'e takoa nō hā'ū'ū ki te riputā 'o ki te riputao 'e pē ira 'ā ki te nūna'a o te regione i te hora era ka tramita te rei o te presupuesto.
KAPITURO VIII. TŌRO'A HAKA TERE
Aratikuro 278.
1. Te gobierno 'e te rāua haka tere iŋa o te Mōtuha Henua mo te Peretiteni vi'e 'o Peretiteni tane o te República, mā'ana e ma'u te tōro'a o te Mōtuha Henua 'e pē ira 'ā haka pū'oko i te Gobierno.
5. I te rima mahana o te 'āva'e ena o 'ana kena o te matahiti ta'ato'a he haka hōhora ki te henua i te haka tere iŋa o te poritika o te república i roto i te Congreso o te Riputā 'e o te Riputao 'e pē ira 'ā ki te Cámara o te Regione i tū hora 'ā.
Aratikuro 279.
1. Ana vae te kope mo Peretiteni o te República e ai pē nei ē a ia he tire 'e takoa e ai e toru 'ahuru matahiti i te mahana era he vae te peretiteni.
2. E tētahi atu haka tere iŋa e tano nō mo kī o te aha i tu'u ai ki rā roa. 'E te haka tere iŋa nei e u'i e te Tribunal Calificador o te Eleccione, 'e, i a rāua te vānaŋa hope'a.
3. Hora era e haka pāpa'i tō'ona candidatura e haka takea he aha tā'ana me'e ka haka tere ena i ruŋa i te henua, ko tā 'ā i ruŋa i te rei.
Aratikuro 280.
1. Te Peretiteni vi'e 'o taŋata e vae a roto i te sufragio universal 'e takoa directo, a roto i te rahi ra'a o te voto 'e ko tāpa'o riva-riva 'ā. 'E te voto iŋa e aŋa i roto i te toru tāpati o te 'āva'e ena o ruti o te ta'u e tahi matahiti a tu'a te kope era ko ia te peretiteni mo haka rē i tō'ona tōro'a.
2. Mo ai mai te rua pē mu'a te rahi te nūna'a 'e 'ina e tahi o rāua hora era o te voto kai rava'a te rahi mau o te voto mai te vāeŋa pē ruŋa, e ko ha'ati'a 'ā 'e ko aŋa riva-riva 'ā te voto, he voto haka 'ou mo te ŋā nūna'a era hokorua e i a rāua te rahi ra'a o te voto. 'E ana voto i te hā tāpati mai te ta'u o te voto ra'e era, 'e te kope mo rē ā'ana i rava'a te rahi o te quórum ko tā 'ā i ruŋa i te iniciso ena o tu'a. 'E mo ai he uru ki te rua voto iŋa te nūna'a candidato e tano nō mo kāmiare i tā'ana rāve'a mo haka tere e tahi tāpati a tu'a ki te mahana era mo voto.
4. Mo ai he mate e tahi o roto i tū ŋā nūna'a vae nei ko tā 'ā i ruŋa i te inciso rua, kope era ā'ana te haka tere te Peretiteni o te República he ohu haka 'ou mai i rote ho'e 'ahuru mahana, mai rā ta'u era ko mate 'ā rā kope. Te vae iŋa haka 'ou e aŋa i roto i te iva hānere mahana.
Aratikuro 281.
1. Te haka tere iŋa o te nūna'a Calificación de Eleccione o te Peretiteni vi'e 'o Peretiteni tane he haka mao i roto o te ho'e 'ahuru mā pae mahana pē mu'a te voto iŋa ra'e era 'e e toru 'ahuru mahana pē mu'a i roto i te rua voto iŋa.
2. Te Tribunal Calificador o te Elección i tū hora 'ā he haka ma'u te roŋo ki te Congreso o te Riputā 'e o te Riputao 'e pē ira 'ā ki te Cámara o te Regione ko ai 'ā te Peretiteni vi'e 'o taŋata o te henua 'e ko vae 'ā.
3. Te Congreso o te Riputā 'e o te Riputao 'e pē ira 'ā te Cámara o te Regione, he piri tahi ananake i te mahana era ko oti 'ā te tōro'a o te peretiteni, 'e koia ko tō'ona rauhuru nūna'a mo oho atu ki roto i te koro, he aŋi-aŋi e ia he kī e te resolución o te Tribunal o te Calificación o te Eleccione 'e he kī te 'īŋoa o te taŋata 'o o te vi'e i a ia te tōro'a ka oho ena pē mu'a.
4. I roto i nī koro 'ā, te Peretiteni vi'e 'o taŋata ko vae 'ā mo haka tere i te henua he hōrea i roto i te koro nui nei. I roto ka kī era he haka tere riva-riva 'e a ia i te tōro'a nei he hāpa'o i te independencia o te república 'e he hāpa'o 'e he haka tere a ruŋa o te Tāpa'o Hōhonu 'e a ruŋa i te rei 'e i tū hora 'ā he ma'u i te tōro'a 'e he haka tere.
Aratikuro 282.
1. Mo ai te Peretiteni vi'e 'o taŋata ko vae 'ā e ko tano mo ma'u i te tōro'a i tū hora 'ā o ruŋa i te rauhuru rāve'a, he uru he haka tere te tōro'a i roto i te ta'u e tahi pa he haka tere iŋa o te Vicepresidencia o te República, rā tōro'a e uru e te kope era ā'ana te haka tere 'o koia te Peretiteni o te Congreso o te Riputā 'e o te Riputao, o te Cámara o te Regione 'e o te Corte Suprema, pē ira te 'āpapa iŋa o te nu'u tano mo uru.
2. Mo ai te ku'i-ku'i e ko tano mo haka tere o te kope ko vae 'ā pa he peretiteni, te Vicepresidencia vi'e o taŋata, i roto i te ho'e 'ahuru mahana ko hā'au 'ā i rote Congreso o te Riputā 'e o te Riputao, he ohu haka 'ou mo vae o te peretiteni 'e te vae iŋa ka aŋa ena i rote iva 'ahuru mahana e aŋa i te mahana tāpati 'e mo ai ta'e he mahana tāpati te iva 'ahuru mahana, tāpati ka o'o mai era i rā hora ana voto, e haka tika a ruŋa i te rei generare. E te kope ko vae 'ā mo uru mo peretiteni ki roto i te vaha nei o te rei 'e he noho i roto ka oti rō te ta'u era ko kī 'ā mo haka tere te peretiteni.
Aratikuro 283.
1. Te Peretiteni vi'e 'o taŋata e hā matahiti mo ma'u i te tōro'a mo haka tere, 'e ana haŋa mo uru haka 'ou e tano nō, i tū hora 'ā 'o pē mu'a ana oho mai, e tahi nō ta'u ana tano mo uru haka 'ou.
2. Mo ai he uru haka 'ou mo voto ki a ia mo peretiteni, mai te mahana era ko haka pāpa'i 'ā pa he candidato, e ko tano mo haka pau i te moni o te haka tere iŋa puvriko, e ko tano takoa mo aŋa rauhuru aŋa puvriko e haka takea ai i a ia 'o e aŋa 'ā i tō'ona campaña mo vae haka 'ou i a ia. Te Contraloría General o te República he tā e tahi roŋo mo haka tika i te haka tere iŋa nei ko tā 'ā i ruŋa i te aratikuro nei.
Aratikuro 284.
Mo ai ko māui-ui 'ā, o 'ina o rote territorio, te Peretiteni vi'e o taŋata o te henua o te ai ko ai 'ā te ku'i-ku'i nui-nui, e ko tano mo haka tere tō'ona tōro'a, he uru, pa he Vicepresidente o te República vi'e 'o te taŋata, te ministra o te ministro o te Mōtuha Henua, ā'ana te haka tere i rā roa, ko 'āpapa 'ā i ruŋa i te rei.
Aratikuro 285.
1. He aha te ku'i-ku'i e ko tano mo haka tere o te Peretiteni vi'e 'o taŋata o te Henua e ko hahata 'ā te vaha mo ta'e haka tere, mo ai ko mate 'ā; ko māui-ui 'ā te māui-ui rake rake, he haka takea te parau pē nei ē 'e pē ira mau 'ā, 'e e ko tano ia mo haka tere i tō'ona tōro'a i roto i te ta'u toe era, 'e mo te Tribunal Calificador o te Eleccione; ko ha'ati'a 'ā e te Congreso o te Riputā 'e o te Riputao mo haka e'a mo ai ko hā'aki 'ā, haka tere hape 'ā ki te Tāpa'o Hōhonu, ko tā 'ā i ruŋa i te rei o te Tāpa'o Hōhonu.
2. E i te roa era mo ai e ko tano mau 'ā mo uru haka 'ou mo haka tere, he ma'u te tōro'a e te ministra 'o e te ministro o te Mōtuha Henua, 'e ko tā 'ā i ruŋa i te aratikuro ena a roto i te haka tere iŋa o te iniciso pē mu'a.
3. Mo ai ko haka hahata 'ā te vaha'e e rua nō matahiti toe mo voto haka 'ou mo te Peretiteni o te República te Peretiteni vi'e 'o taŋata he vae e te Congreso o te Riputā 'e o te Riputao 'e pē ira 'ā o te Cámara o te Regione e 'āmui ananake. 'E te tuhi iŋa i te kope mo ma'u i te tōro'a nei e aŋa i rote ho'e 'ahuru mahana mai te ta'u era ko haka rē 'ā i te vaha e te kope era mā'ana e ma'u i te tōro'a i roto i te matahiti toe nei 'e e uru i roto i te toru 'ahuru mahana pē mu'a. E mo ai he vae haka 'ou i a ia te ta'u nei he ma'u pa he me'e nei ko aŋa 'ā e hā matahiti.
4. Mo ai te vaha ko haka rē 'ā e rua matahiti toe mo vae haka 'ou o te peretiteni, te Vicepresidente i roto i te ho'e 'ahuru mahana o tō'ona subrogancia, he ohu ki te elección presidencial mo te ho'e hānere piti 'ahuru mahana ko oti 'ā te convocatoria, mo ai te mahana era he mahana tāpati he haka tere, mo ai ta'e mahana tāpati he uru ki te mahana tāpati ra'e era ka o'o mai era, ko tā 'ā i ruŋa i te haka tere iŋa. Kope era mo e'a he uru he haka tere mai te ho'e 'ahuru mahana ko tā 'ā 'e ko kī 'ā ko ia te peretiteni ai ka haka mao te ta'u toe era o te reemplazo.
5. Te Vicepresidenta 'o Vicepresidente e reemplazo 'ā i te Peretiteni o te henua 'e ko haka tōro'a 'ā a roto i te haka tere iŋa o te inciso ra'e ena 'e i roto i a ia he ma'u i te tōro'a ta'ato'a ko tā 'ā i ruŋa i te Tāpa'o Hōhonu mo haka tere pa he Peretiteni vi'e 'o taŋata o te República.
Aratikuro 286.
Te haka tere iŋa o te Peretiteni o te República he:
a) He haka tika a ruŋa i te Tāpa'o Hōhonu 'e he haka tere a ruŋa i te rei 'e ta'ato'a hā'au ko aŋa 'ā ananake ko tētahi henua 'e o ruŋa i tō'ona pūai 'e o ruŋa i tō'ona roa tano mo haka tere.
b) He haka tere i te Mōtuha Henua.
c) He kī he vae i te ministra 'e pē ira 'ā i te ministro o te Mōtuha Henua, ki te subsecretaría 'e ki te subsecretario 'e tētahi atu nūna'a mo aŋa ko tā 'ā i ruŋa i te Tāpa'o Hōhonu 'e i ruŋa i te rei. E te ŋā nuku-nuku nei i roto i a ia te confianza 'e ko haŋa 'ā ia mo haha'o mo toŋa i tā'ana aŋa 'e he haka tere i muri i a ia mo ai ko tano 'ā ki a ia.
d) He haka tika i te haka tere iŋa ananake ko tētahi henua o haho, he tā 'e he haka tere 'e he 'ē i te hā'au internacional, he kī 'e he haka to'o i te embajador o embajadora 'e i te pū'oko o te haka tere iŋa diplomático.
e) He kī he haka rarama i te estado de excepción constitucional a roto i te haka tika iŋa ki te Tāpa'o Hōhonu e ki te rei.
f) He rao ki te roa era mo aŋa i te rei 'e takoa mo haka rarama, ko tā 'ā i ruŋa i te Tāpa'o Hōhonu.
g) He kī i te rauhuru decreto hai pūai o te rei, ko haka mau 'ā e te Congreso o te Riputā 'e o te Riputao 'e ko tā 'ā i ruŋa i te Tāpa'o Hōhonu.
h) He haka tika i te haka tere iŋa ta'ato'a ko tā 'ā i ruŋa i te Tāpa'o Hōhonu 'e i ruŋa i te rei.
i) He haka tere iŋa i te ta'u ta'ato'a pa he pū'oko suprema o te Fuerza Armada, i te hora ko haŋa 'ā mo aŋa he kī ki a rāua, pē ira 'ā mo haka tī-tika, pē ira 'ā mo haka tere i te roa mo haka pūai i te aŋa ananake.
j) He kī 'e he to'o i te kope ā'ana te pū'oko i muri i te comandante jefe o te Fuerza Armada 'e takoa mo kī e ia, ana ai e iri rō pē ruŋa 'o mo oho ki te roa era o te retiro o te oficial o te Fuerzas Armadas.
k) He haka tere i te hāpa'o puvrika 'e pē ira 'ā he kī i te nu'u mo uru 'e i te nu'u mo e'a o rote ŋā pū'oko era o te alto mando policial.
l) He kī ko ai te contralor 'o te controlora general ko tā 'ā i ruŋa i te Tāpa'o Hōhonu.
m) 'E he uru takoa mo vae i tētahi nu'u, i tētahi nuku-nuku, ko tā 'ā i ruŋa i te Tāpa'o Hōhonu
n) Mo haka kore i te ūtu'a o te nu'u particulare, 'e i te roa era o te tama'i 'e o te lesa humanidad.
ñ) He mata'ite 'e he hāpa'o i te moni ta'ato'a e o'o mai ena a roto i te roa era i te renta puvrika 'e pē ira 'ā he hōhora a roto i kona hē i oho ai te inversión 'e he haka tika a roto i te rei. Te Peretiteni vi'e 'o taŋata o te República, hai tā ō'ona 'e o te ministra ta'ato'a 'e o te ministro o te Mōtuha Henua, e tano nō mo decreta te 'ouhou kai ha'ati'a e te rei, mo te roa era he roa ati 'e he ku'i-ku'i e ko tano mo haka rē o te ai ko hetu 'ā te nono puvrika o te haka tere iŋa rake-rake, pa he moto o haho, he ku'i-ku'i i roto i te henua, he rave'ino 'o he tōtōā mo te seguridad o te henua 'o o te ai ko pau 'ā te moni mo haka tere o te servicio 'e e ko tano mo haka kore e te me'e nei, ana haka tere 'ina ko hetu te ku'i-ku'i ki roto i te henua. 'E te rahi ra'a o te moni mo haka e'a a roto i te roa nei e ko tano mo ai dos porciento o te rahi o te moni e o'o mai era i roto i te matahiti e ko tano mo haka pau, pē ira 'ā e ha'ati'a e te rei o te presupuesto. E tano nō mo contrata i te nūna'a e rava'a mai te moni a roto i te rei nei, 'e te me'e hōhonu 'ina ko haka nui-nui ko oho te rahi o te moni e 'ina ko haka turu a raro takoa i te hora era he traspaso te moni. Te ministra 'o te ministro o te Mōtuha Henua 'e te rāua nūna'a aŋa mo ha'ati'a i te haka tere iŋa nei i te haka pau iŋa nei o te moni kai tano ki ruŋa i te numeral era mo haka tika, i ruŋa i a rāua te responsable, 'e e u'i e ia mo haka hoki i te moni ko ai 'ā pa he toke o ko haka tere rake-rake 'ā i te moni o te caudal o te puvriko.
o) He ohu i te hora era mo voto, ki te plebiscito 'e ki te 'ui ko tā 'ā i ruŋa i te Tāpa'o Hōhonu.
p) He haka hōhora e tahi ta'u i te matahiti i te proyecto o te rei o te presupuesto.
q) 'E he nono'i e kī o ruŋa i te aha, i ohu ai mo oho ki te sesió especial i roto i te Congreso o Riputā 'e o te Riputao 'e i te Cámara o te Regione, 'e mo ai pē ira te koro nui nei e aŋa e horo-horou.
r) E tētahi atu ko tā 'ā i ruŋa i te rei.
Aratikuro 287.
1. Te taŋata mo haka tere i te Peretiteni o te República i ruŋa i a ia te tōro'a mo kī te haka tere iŋa o te reglamento, o te decreto 'e takoa i te haka tere iŋa ko tano 'ā mo haka tere o tētahi rei era.
2. E pē ira 'ā takoa i ruŋa i a ia te tōro'a o ruŋa i te rauhuru rāve'a era 'ina kai tā i ruŋa i te rei 'e i te hora era mo haka topa te mana'u 'a hē ana haka tika i ra'e ana haka tere i ruŋa i te rei.
3. Te Peretiteni vi'e 'o taŋata o te henua e hā'aki pau rō te 'āva'e ki te Congreso o ruŋa i te reglamento, pē ira 'ā o te decreto 'e tētahi atu ko haka hohora 'ā a ruŋa i te haka tere iŋa o te iniciso ra'e era.
Aratikuro 288.
1. Mo te Peretiteni vi'e 'o taŋata o te República mā'ana e negocia, e haka mao, e tā 'e pē ira 'ā e haka 'āpī te hā'au ananake ko tētahi henua o haho, tratado internacional e kī era.
2. E i roto i te roa era te hā'au ananake ko tētahi henua o haho 'e i ruŋa i te rei, i raro 'ā mo te Tōro'a o te Rei e ha'ati'a. 'E mo ha'ati'a o te roa nei he haka tere a roto i te roa era o te rei ko tā 'ā.
3. E hā'aki ki te Tōro'a o te Rei o ruŋa o te hā'au internacional nei e 'ina ko ha'ati'a mai e rāua.
4. Te haka tere iŋa mo ha'ati'a i te hā'au koia ko tētahi henua 'e haha'o, a roto i te roa era, o te trámite o te rei o te regione.
5. Te Peretiteni vi'e 'o taŋata o te República he haka ma'u te proyecto ki te Congreso o te Riputā 'e o te Riputao, he hā'aki o ruŋa i te haka tere iŋa o te negociación 'e pē ira 'a o te me'e o ruŋa ko tā 'ā 'e o ruŋa i te tratado 'e pē ira 'ā takoa, mo ta'e hā'aki o ruŋa i te roa era e kimi 'ā mo ha'ati'a 'o mo hoki haka 'ou ki te aŋa.
6. I te hora era ko o'o 'ā ki roto i te Congreso o te Riputā 'e o te Riputao, e tano nō mo kī mo haka tika i te reserva 'e takoa i te kī haŋa 'e i te hā'aura'a iŋa o ruŋa i te hā'au internacional, i roto i te roa era mo ha'ati'a, 'e mo ai ko tano 'ā ia mo haka tere a roto i te tratado o rote norma general o te haka tere iŋa internacional.
7. Mo ai ko ha'ati'a 'ā e te Congreso o te Riputā 'e o te Riputao he haka ma'u ki rote Cámara o te Regione mo haka tere.
8. Te haka tere iŋa o te Ejecutivo 'e ko hā'au 'ā mo haka tere o te tratado 'ina ko haka ma'u mo ha'ati'a e te Tōro'a o te Rei, e ai nō o ruŋa i te rei.
9. Te hā'au e ha'ati'a o te tratado mo te Peretiteni vi'e 'o Peretiteni taŋata o te República e ha'ati'a, 'e i roto i te haka tere iŋa o te ŋā tratado nei e aŋa e tahi rei hai pūai mo haka tika mo haka tere riva-riva, e ai nō o ruŋa i te haka tere iŋa hōhonu o ruŋa i te nacionalidad, o ruŋa i te ciudadanía 'e o ruŋa i te eleccione 'e plebiscito mo ai nī ŋā rāve'a e ko tano mo haka tere.
10. E 'ina he hauha'a ko hā'au ararua ko te Tōro'a o te Rei mo to'o 'o mo horo o ruŋa i te tratado ko ha'ati'a era 'ā 'e mo haka kore rā tratado e u'i te rāve'a o ruŋa i te āha i ha'ati'a ai. Mo te rei e tā i te ta'u mo kī o ruŋa.
11. E mo te puvriko ta'ato'a, a ruŋa i te haka tika iŋa ta'ato'a nu-nui era, ta'ato'a me'e mo ai o ruŋa i te tratado internacional, pē ira 'ā negociación, haka tere iŋa, te 'āpapa iŋa 'e te to'o haŋa o te reserva, te hā'aura'a o te kī haŋa, 'e ki te aha e tute era te reserva 'e to'o haŋa, te horo o te haka kore o te tratado 'e takoa o ruŋa i te oti iŋa 'e o te haka kore.
12. E i te hora era mo hā'au 'o mo negocia o ruŋa i te rauhuru rāve'a internacional o ruŋa i te roa era o te moni 'o tētahi atu pē ira, 'e te kope era ā'ana te ma'u o te Peretiteni o te República e u'i te rāve'a hora era mo tu'u ki te haka tika o te ku'i-ku'i 'e he haka naho-naho, e haka topa kē 'e te roa parauti'a mau mo riva-riva i roto i te ta'u, mo riva-riva e ai i roto i te ta'u ta'ato'a.
13. Te nūna'a noho i rote territorio 'o he tire e noho rō 'ā i haho ka ho'e 'ahuru mā ono matahiti o rāua e tano nō ki te Peretiteni vi'e 'o taŋata o te República mo haka pāpa'i i ruŋa o te tratado internacional o te haka tere iŋa taŋata 'e ko haka tano 'ā i ruŋa i te rei, 'e mo rāua e u'i i te ta'u mo pāhono e te Peretiteni o ruŋa i tō'ona u'i 'o o ruŋa i tō'ona parau.
Aratikuro 289.
1. Te ministra 'o te ministro o te Mōtuha Henua he hā'ū'ū ki te Peretiteni tane 'o vahine o te República i te haka tere iŋa o te Mōtuha Henua.
2. He aŋa mau 'ā o rāua he haka tere i te rāua nūna'a aŋa, e pē ira 'ā o ruŋa i te rāua tā iŋa, 'e e hā'ū'ū i roto i a rāua 'ā takoa te rāua hā'au ananake ko tētahi ministerio.
3. Mo te rei e u'i i te rahi o te nuku-nuku o te ministerio 'e pē ira 'ā takoa i te u'i iŋa o te nu'u e rahi rō 'ā tō'ona tōro'a ai ka iri pē ruŋa 'o ai ka turu pē raro, rā ŋā nu'u ministro ko tā 'ā.
4. Te Peretiteni vi'e 'o taŋata o te República e tano nō mo kī ki te ministra 'o ki te ministro mo hā'au 'e mo haka tika i te haka tere iŋa o te secretaría 'o o te secretario o te Mōtuha 'e te haka tere iŋa i muri i te Gobierno ki roto i te Congreso o te Riputā 'e o te Riputao 'e ki roto i te Cámara o te Regione.
Aratikuro 290.
1. Mo haka tōro'a pa he ministra 'o ministro o te Mōtuha Henua te me'e tano e ai he tire, e tano rō mo voto 'e mo haka tere a roto i te haka tere iŋa ta'ato'a o te nūna'a mo uru ki roto i te haka tere iŋa puvriko.
2. E te kope mo mono i te roa era 'ina kai tano mo oho atu mo ma'u i tō'ona tōro'a, o te ai ko ai 'ā te ku'i-ku'i 'o ko haka rē 'ā i te tōro'a 'o tā'ana aŋa 'o tētahi atu ku'i-ku'i ko hahata ia te tōro'a nei, e haka tere a roto i te roa era ko tā 'ā e te rei.
Aratikuro 291.
1. Te haka tere iŋa te decreto o te Peretiteni vi'e 'o taŋata o te República e tā mo te ministra 'o o te ministro o te Mōtuha Henua 'e ā'ana te haka tere i rā hora 'e e ko riva mo ai 'ina kai aŋa kai tā e te ŋā nūna'a nei.
2. Te decreto o te roŋo ko uŋa 'ā e tano nō mo haka kore e te ministro o te Mōtuha, ana ai ko kī 'ā e te Peretiteni o te Henua 'e ko haka tika 'ā a ruŋa i te rei.
Aratikuro 292.
1. Te ministra 'e te ministro e tano nō mo oho ki rote koro o te Congreso o te Riputā 'e o te Riputao 'e o rote Cámara o te Regione 'e mo uru ki roto takoa mo vana-vanaŋa 'e e va'ai te vaha mo uru o rāua mo kī i te rāua mana'u.
2. E 'ina ko haka ku'i-ku'i ki te roa ra'e ena, he oho te nūna'a he obriga ki te piri haŋa especial ko uŋa mai 'ā e te Congreso 'o e te Cámara mo kī o ruŋa i te rauhuru rāve'a o ruŋa i te haka tere iŋa o rāua o te secretaría o te Mōtuha, 'e mo rāua e hā'au pē hē ana haka tere.
Aratikuro 293.
E te haha'o iŋa i te nūna'a ki rote roa era o te ministerio 'e tētahi servicio puvriko e ai rō 'ā i roto i te vaha era o te regione autónoma mo te Peretiteni o te República e aŋa.
Aratikuro 294.
1. Te Mōtuha o te Henua i roto i tō'ona rima mo haka tere i te fuerza, 'e ana haka tere a roto i te institución ko tano 'ā mo haka rarama 'e ko tā 'ā i ruŋa i te Tāpa'o Hōhonu i ruŋa i te rei 'e e mo'a te haka tere haŋa taŋata.
2. Mo te rei e haka tika i te rāve'a mo ma'u o te rauhuru haŋo 'o armamento i roto i te roa era o te haka tere iŋa o te institucione ko ha'ati'a 'ā e te Tāpa'o Hōhonu nei mo aŋa hai haŋo.
3. 'Ina e tahi taŋata, nuku-nuku taŋata mo ma'u i te haŋu o tētahi atu pa he haŋo mo te tama'i, e ai nō i te roa era ko ha'ati'a 'ā i te rei, 'e i ruŋa e kī era pē hē te haka tere iŋa, te ha'ati'a iŋa, te mata'ite iŋa i te ma'u i te ŋā haŋo nei, 'e he aha te rāua hā'ū'ū 'e pē hē ana ma'u 'e ana ai te rauhuru haŋo.
Aratikuro 295.
1. Te Peretiteni o te República tā'ana aŋa he haka tere i te roa mo hāpa'o i te puvriko a roto i te ministerio era ko tano 'ā.
2. Te haka tere iŋa, te 'āpapa iŋa 'e te huru o te tuha'a iŋa o te vahi-vahi iŋa o te mūto'i he tā i ruŋa i te poritika nacional o te hāpa'o puvrika. Mo te rei e haka tika i te haka tere iŋa tano, ki roa hē ana tu'u 'e rauhuru rāve'a mo ha'ati'a 'e mo ta'e ha'ati'a i te poritika nei, 'e i roto e u'i te rāve'a e haka tano mo haka tere haka pā i roto tētahi atu nu'u e ai rō 'ā te rāua haka tere iŋa kē i roto i te roa era o te interculturalidad 'e mo mo'a i te haka tere iŋa ko hā'au 'ā ananake ko te henua o haho, derecho internacional 'e pē ira 'ā te haka tere haŋa hōhonu.
Aratikuro 296.
1. Te pū'oko o te mūto'i he ministerio o rāua te haka tere i te hāpa'o puvrika 'e rā ŋā nu'u he vaha o te mūto'i, ta'e he miritare, 'e te rāua haka tere iŋa i roto i vāeŋa o te henua, centralizado, e ai rō 'ā te rāua tōro'a mo haka tere i roto i te henua ta'ato'a o Tire, 'e i aŋa ai pē ira mo haka tika i te roa era o te seguridad puvrika, he haka pūai i te haka tere iŋa taŋata 'e pē ira 'ā mo hāpa'o i te haka tere iŋa o te taŋata, haka tere haŋa hōhonu, ko tā 'ā i roto i te rāua aŋa.
2. Te poricia ta'ato'a hora era mo haka tere 'e haha'o te haka pā iŋa o te ŋā vi'e ananake ko te ŋāŋata 'e tētahi atu haka tere iŋa, i roto i te rāua aŋa e haka rarama i rote ŋā vaha ta'ato'a nei te me'e ena e kī ena he pariedad 'e mo uru takoa mo kī i te rāua mana'u. I rote roa era o te haka tere o te fuerza, e 'ite mo mo'a i te haka tere iŋa hōhonu o te rei, te me'e haŋa, te rāve'a mo ta'e ku'i-ku'i, he haka tika te haka tere haŋa ki te roa tano, 'ina ko haka rave'ino 'e e hōhora te roa o te moni ta'ato'a, o ruŋa i te haka tere iŋa internacional 'e pē ira 'ā o ruŋa i te haka tere iŋa hōhonu, ko tā 'ā i ruŋa i te Tāpa'o Hōhonu.
3. Te kona he institucione profesionale ko 'āpapa 'ā te tōro'a, haka tī-tika 'ā a rote roa haka tere riva-riva, mo haka roŋo e 'ina ko tano mo haka tere hai rāve'a o rāua.
4. Te mūto'i 'e te rāua nūnaa e controla rō 'ā i roto i te roa era o te providad 'e transparencia o rote roa era o te haka tere riva-riva 'e ma'itaki, 'e e haka tika a ruŋa i te roa era o te Tāpa'o Hōhonu 'e o te rei. Te rāua haka tere iŋa e ko tano mo uru ki rote partido poritiko 'o mo uru ki roto i te nuku-nuku poritika 'e pē ira 'ā ki te roa gremial 'o sindicato 'e mo haka tere i te huelga 'e takoa mo ta'e 'ā'ati ki tētahi tōro'a vae o te pukuraŋa.
5. Te uru iŋa o te mūto'i mo hāpī 'ina ko 'ouhou 'e takoa 'ina ko rave'ino i a rāua, e haka tere a roto i te roa ena o te rei. Te hāpī iŋa o te mūto'i te roa hōhonu he mo'a i te haka tere iŋa o te taŋata.
Aratikuro 297.
1. Ki te Peretiteni vi'e 'o taŋata o te República te rāua aŋa he haka tī-tika o ruŋa i te defensa nacional e kī ena, mo hāpa'o i te henua, 'e o rāua te haka tere i te pū'oko supremo o te Fuerza Armada. 'E te haka tere haŋa o rāua a ruŋa i te ministerio he pū'oko rāua, te'īŋoa defensa nacional.
2. O ruŋa i te haka tika iŋa, te hā'au iŋa 'e te u'i iŋa mo vahi-vahi i te fuerza armada e haka tika 'ā a ruŋa i te Poritika o te Defensa Nacional 'e a ruŋa i te Poritika Miritare. Mo te rei e u'i mo haka tere pē ira, ki hē ana tu'u 'e te rāve'a ta'ato'a 'e te aŋa iŋa 'e pē ira 'ā i te ha'ati'a iŋa nī poritika e u'i e uru ki roto i te haka tere iŋa hōhonu mo hā'ū'ū ki te nūna'a internacional, e haka pā te haka tere iŋa a roto i te roa era o te rauhuru huru o te nūna'a 'e a roto i te interculturalidad e mo'a te haka tere iŋa internacional 'e takoa te haka tere iŋa hōhonu o te taŋata.
Aratikuro 298.
1. Te Fuerza Armada te nu'u o roto he Ejército, he Armada, he Fuerza Aérea 'e he oti mau 'ā. Te rāua haka tere iŋa te pū'oko he defensa nacional 'e te rāua aŋa he hāpa'o te soberanía 'e te independencia 'e te integridad o te territorio o te república o hetu rō mai te moto te tōtōā o haho, ko tā 'ā i ruŋa i te Carta o te Naciones Unidas, he hā'ū'ū ki te haumārū ki te hāpa'o internacional, a roto i te haka tere iŋa o te poritika o te Defensa Nacional.
2. I rote haka tere iŋa o rāua e haha'o te perspectiva de género i roto i te haka tere haŋa 'e i te makenu iŋa, e haka pā te nūna'a vi'e 'e ŋāŋata 'e tētahi atu rauhuru huru i roto i te vaha era mo haka tika, 'e mo haka topa te mana'u e mo'a i te haka tere iŋa internacional 'e takoa te haka tere iŋa hōhonu o te taŋata ko tā 'ā i ruŋa i te Tāpa'o Hōhonu.
3. A rāua he nuku-nuku profesional, e ai rō 'ā te rāua 'āpapa iŋa, e ai rō 'ā te rāua haka tere iŋa e mo'a, e haka roŋo rō 'ā e 'ina rāua e ko tano mo haka tere 'o mo pāhono e rāua i te roa nei e ai rō 'ā te mo'a pē ruŋa.
4. Te nūna'a o te institución militar 'e te rāua pukuraŋa e ai rō 'ā te vaha e tahi mo u'i mo haka tika ana aŋa 'e takoa a roto i te roa era o te ma'itaki. A rāua e ko tano mo uru ki te partido poritiko 'o mo uru ki te nuku-nuku poritiko, gremial o sindical, takoa mo haka tere i te roa era o te huelga, 'e takoa e ko tano mo uru mo haka tōro'a e rāua e voto o te rauhuru taŋata.
5. Te uru iŋa ki roto o te Fuerza Armada 'ina ko 'ouhou e 'ina ko u'i haka topa kē i a rāua, pa he kī haŋa era i ruŋa i te rei. Te hāpī haŋa o te miritare te rāua roa hōhonu he mo'a i te haka tere iŋa o te taŋata.
6. Mo te rei e haka tī-tika te roa era o te defensa, te haka tere haŋa o rāua, te rāua institución, te rāua 'āpapa iŋa, te rāua aŋa i roto i a rāua, te rāua pū'oko, te rāua uŋa iŋa 'o te haka tere iŋa i rote ara miritare.
Aratikuro 299.
1. E tahi nō rāve'a mo tano mo haka e'a 'o mo ta'e ha'ati'a haka 'ou tō'ona haka tere iŋa 'e i te vaha ta'ato'a e va'ai era 'e ko tā 'ā i ruŋa i te Tāpa'o Hōhonu mo te rahi ra'a o te nūna'a i roto i te roa nei, kī haŋa, situación de excepción: ko ai 'ā te ku'i-ku'i koia ko te haŋo i muri i tētahi henua o haho, ko ai 'ā te ku'i-ku'i a roto i te haŋo i roto i a rāua 'ā 'e ko tā 'ā i ruŋa i te haka tere iŋa internacional, 'o ko ai 'ā te ku'i-ku'i o roto i te henua, he nono. E ko tano mo haka kore 'o mo haka e'a mo ai ka haka tikea te haka tere iŋa 'e pē ira 'ā te rāve'a era ko tā 'ā i ruŋa i te Tāpa'o Hōhonu.
2. Te kī haŋa 'e te haka 'āpī haŋa o te estado o te excepción constitucional e mo'a i te haka tere iŋa hōhonu o te nui-nui o te ku'i-ku'i 'e o te ai e tano mau 'ā mo haka tere, 'e e haka tika e haka tano te rahi o te ta'u mo haka tere, te haka roa-roa iŋa 'e te rāve'a tano mau nō mo haka horo-horou mo hoki haka 'ou ki te haka tere iŋa constitucional.
Aratikuro 300.
1. Te estado o te asamblea, i roto i te roa era ko ku'i-ku'i 'ā te haka tere iŋa hai haŋo internacional 'e te roa era o te estado de sitio 'e te ku'i-ku'i i roto i te henua armado interno, mo te Peretiteni vi'e 'o taŋata o te República 'e e ai ko ha'ati'a 'ā e te Congreso o te Riputā 'e o te Riputao 'e pē ira 'ā o te Cámara o te Regione, i roto i te koro ananake. Te roŋo ka haka ma'u era ta'ato'a e kī te kona i kona hē ka aŋa ena te estado o te excepción correspondiente.
2. Te Congreso o te Riputā 'e o te Riputao 'e o te Cámara o te Regione, i roto i te sesión 'ananake, i roto i te ta'u nei o te piti 'ahuru mā maha hora mai te hora era ko kī 'ā e te Peretiteni o te República 'e ko to'o 'ā e te declaración estado de asamblea 'o he estado de sitio 'e a roto i tā'ana u'i iŋa te rahi ra'a o te nūna'a e 'ē-ē o 'ina i te kī haŋa nei. I tā'ana solicitud 'e pē ira 'ā tā'ana declaración 'e e kī riva-riva o ruŋa i te aha i tu'u ai ki te roa nei mo aŋa o te declaración, tano nō te Congreso 'e te Cámara takoa mo u'i te rāve'a pē hē ana haka tika o ruŋa i te haka maneŋe iŋa o te ta'u i ruŋa i te territorio. Mo ta'e pāhono e te Congreso o te Cámara 'e he ohu ko tā 'ā rāve'a nei i ruŋa i te Tāpa'o Hōhonu ki rote koro nui e tahi i roto i te mahana mo kī o ruŋa i te aha i aŋa ai te declaracione.
3. E mo ai pē ira, te Peretiteni vi'e o taŋata o te República, e mo ai e ai rō 'ā te horo-horou mo haka tere a ruŋa i te rāve'a e tahi e ko tano mo haka rē ki te rua ta'u, e ai hai tāpura o te ministra 'o o te ministro, i tū hora 'ā e tano nō te estado o te asamblea o te sitio, 'a hara te Congreso o te Riputā 'e o te Riputao e pē ira 'ā o te Cámara o te Regione he kī i te rāua vānaŋa o ruŋa i te haka tere iŋa nei. I roto i te roa nei, te me'e nō mo haka kore he rauhuru koro o te nūna'a, te hā'aura'a e ko haka tere te derecho o te nu'u mo piri.
4. A roto i te haka tere iŋa o te estado de asamblea, te peretiteni vi'e 'o taŋata o te república e tano nō mo haka noho i te haka tere iŋa o te taŋata mo e'a libertad personal, pē ira 'ā i te haka tere iŋa ena mo piri mo reunión, pē ira 'ā libertad mo te aŋa, pē ira 'ā  ejercicio mo asocia, 'e pē ira 'ā intersepta mo mataki 'o mo puru te documento 'e ta'ato'a huru o te haka rarama i te roŋo. E tano nō takoa mo kī mo haru mai i te biene 'e pē ira 'ā mo kī mo limita i te haka tere iŋa era pē nei ē e ai rō 'ā te derecho o te propiedad.
Te haka tere iŋa o te estado de sitio e ko tano mo oho mai te ho'e 'ahuru ma pae mahana pē ruŋa, e tano nō takoa te peretiteni o te república mo nono'i mo haka roa-roa 'e mo ai pē ira e ai te rahi ra'a o te riputā 'e o te riputao mai roto i te hā ki te séptimo 'e pē ira 'ā te representante regionale i roto i te koro mo te haka roa-roa iti, de tres quinto mo te rua haka roa iti 'e de dos tercio mo te toru haka roa iti 'e tētahi atu.
A roto i te estado de sitio te peretiteni vi'e 'o taŋata o te república e tano nō mo ta'e ha'ati'a 'o mo haka noho i te libertad o circulación 'e takoa te derecho mo haka piri. Tano nō takoa, mo haka noho i te haka tere iŋa era he derecho mo piri mo hā'au mo reunione.
7) Te estado de asamblea he haka tere i roto i te ta'u era e ai rō 'ā i te ku'i-ku'i 'e pē ira 'ā mo ai o te armado internacional, e tano nō te peretiteni vi'e 'o taŋata o te república mo haka kore 'o mo te congreso o te riputā 'e o te riputao o te cámara o te regione e haka kore i te ha'ati'a iŋa.
Mo ai o te ati i ruŋa i te hetuŋa, i te caso, ko ai 'ā te nono 'o ko ai 'ā te ku'i-ku'i rahi puvriko o te peretiteni vi'e 'o taŋata o te república. E declara 'e i ruŋa e kī i kona hē e haka tere ena 'e i roto i te ta'u e hia e ko tano mo ai e toru 'ahuru mahana pē ruŋa 'e mo ai pē ira e hā'au 'ananake ko te congreso, ko te riputao, 'e e tano nō mo haka roa-roa mai te ta'u ki nei. 'E te haka tere iŋa nei e haka tika a ruŋa i te kī haŋa era o te inciso segundo o te aratikuro ena o tu'a.
Te peretiteni vi'e 'o taŋata o te república e hā'aki ki te congreso o te riputā 'e o te riputao te rāve'a nei i haka tere ai.
Hora era ko declara 'ā te estado de catástrofe i te rauhuru kona he haka tere i tū hora 'ā e te jefe o te estado de excepción 'e a ia tiene que ai he pū'oko civil 'e he haka tere i te peretiteni o te republica, e ai ko kī a e te peretiteni o te república mo haka tere. 'E te mōtuha nei he haka tere e ia 'e he u'i i te ŋā kona era ko kī 'ā ko o'o 'ā ki te estado de excepción 'e he haka tere a ruŋa i te kī haŋa era o te rei.
Te peretiteni o te república e tano nō mo nono'i mo haka roa-roa te estado de catástrofe, 'e mo ai pē ira e ha'ati'a e te sesión i muri te rahi ra'a o te nūna'a e haka tere rō 'ā i te congreso o te riputā 'e o te riputao 'e pē ira 'ā o te cámara o te regione.
5) A roto i te roa era o te catastrófe te peretiteni vi'e 'o taŋata o te república e tano nō mo ta'e ha'ati'a i te nūna'a mo e'a mo ha'ere mo teka i roto i te henua 'e pē ira 'ā i te haka tere iŋa era mo piri. E tano nō takoa mo haru i te bienes 'o i te 'ono mo kī ki roa hē ana tu'u te derecho o te propiedad, pē ira 'ā ta'ato'a rāve'a tano mo te aŋa nei 'e extra ordinaria de carácter legal 'e pē ira 'ā administrativo mo haka hoki haka'ou mai i tū hora 'ā mo tu'u ki te roa o te normalidad o te kona ko hetu 'ā te ati nei.
Te haka tere iŋa o te peretiteni vi'e 'o taŋata o te república o te kape o te estado de excepción e tano nō mo ai he vi'e he taŋata 'e tā'ana roa hōhonu e kī i te estado de excepción constitucional 'e ki tī-tika e riva riva te haka tere haŋa o te constitucionale hora era ka kī era ko haka kore 'ā 'o ko haka noho 'ā tō'ona haka tere iŋa.
Te decreto i ruŋa i declara ai e kī te rāve'a ta'ato'a ka haka tere ena o ruŋa i te excepción, 'e e haka tano ki te roa era ko tā 'ā i ruŋa i te declaración de excepción, 'e e haka tano ki te hope'a ra'a i ruŋa i te excepción 'e e u'i e haka tano, ina ko haka pūai rahi o haka kore ta'ato'a haka tere iŋa hōhonu o ruŋa i te haka tere haŋa ko tā 'ā i ruŋa i te Tāpa'o Hōhonu. Te estado de excepcion constitucional he haatia te peretiteni vi'e 'o taŋata o te república i te haka tere iŋa o te potestad e pe ira a i te competencia ordinariamente reservada ki te roa era o te regione o te comuna i te hora era ko hoki hakaou a ki te haka tika iŋa rivariva epe ira i hapa ai.
Ta'ato'a declaratoria o te estado de excepción constitucional e kī riva-riva ta'ato'a haka tere iŋa hōhonu ka haka kore ena, te rāve'a ta'ato'a 'e pē ira 'ā te ta'u ka haka tere ena i roto i te territorio 'e i kona hē.
4) Te Fuerza Armada 'e pē ira 'ā te policía e haka roŋo 'e e haka tika ki ruŋa o te haka tere iŋa o te kefe o te estado de excepción, ko ia te mōtuha.
5) Te haka tere iŋa i roto i te ta'u o te estado de excepción e ko tano mo haka roa-roa mai te ta'u era ko kī 'ā pē mu'a.
1) Mo te rei e haka tika i te estado de excepción, te kī haŋa 'e te haka tere iŋa 'e te rauhuru rāve'a legal 'e pē ira 'ā administrativa mo haka tere i roto i te ta'u nei, 'e takoa i te rauhuru rāve'a kai haka tika i ruŋa i te Tāpa'o Hōhonu. 'E te rei nei e ko tano mo haka ku'i-ku'i i te haka tere iŋa o te nūna'a o te órgano constitucional, 'e takoa o ruŋa i te haka tere iŋa 'e inmunidades o te rāua titulare.
E pē ira 'ā te rei nei he haka tika i te peretiteni vi'e 'o taŋata o te república 'e i te rāua nūna'a, ko kī 'ā e rāua mo haka tere mo haka rarama i mu'a i te congreso o te riputao i te rauhuru rāve'a i aŋa ai i ruŋa i te ta'u nei mo haka kore o te ku'i-ku'i o te excepción, 'e pē ira 'ā o ruŋa i te ati rake-rake i hetu ai i roto i te ta'u nei o te estado de excepción constitucional. 'E mo ta'e hōhora mo ta'e kī i te tika o te haka tere iŋa nei he tu'u pā he me'e ena 'e ko hape 'ā te haka tere iŋa ki te Tāpa'o Hōhonu 'e te kī haŋa he infracción.
I te hora era ko kī 'ā te estado de excepción he aŋa e tahi comisión fiscalisadora o te nūna'a o te congreso o te riputā 'e o te riputao, 'e e haka pā te rahi o rāua 'e pē ira 'ā tētahi atu nūna'a haka tere haŋa kē 'e plurinacional. E ai he riputā 'e he riputao, takoa e ai te represente o te regione, o te defensoría del pueblo, pē he haka tere iŋa ena i ruŋa i te rei. 'E te nuku-nuku nei e fiscalisa i te rāve'a ta'ato'a era i haka tere ai i ruŋa i te ta'u nei o te excepción, 'e he aŋa e tahi informe i roto i te ta'u ta'ato'a 'e i roto ko kī tahi 'ā te rauhuru haka tere iŋa, te nui-nui iŋa o te ku'i-ku'i nei 'e pē ira 'ā te u'i iŋa 'e te haka tere iŋa o te derecho humano 'e i roto i a rāua takoa tētahi haka tere iŋa ko tā 'ā i ruŋa i te rei.
Te nūna'a o te Mōtuha Henua e hā'ū'ū e va'ai tahi i te rauhuru parau ki te comisione mo haka tere i te rāua aŋa. 'E mo tu'u ki te roa era pē nei ē ko ku'i-ku'i 'ā i te haka tere iŋa hōhonu o te taŋata 'e ko tā 'ā i ruŋa i te Tāpa'o Hōhonu 'e i ruŋa i te rei, e horo i tū hora 'ā 'e he haka ma'u ki roto i te órgano competente, mo te rei e haka tika mo haha'o ki roto 'e mo haka tere.
Te haka tere iŋa ta'ato'a ko va'ai 'ā i roto i te ta'u nei o te excepción constitucional e rara tahi e u'i e te tribunal de justicia pē hē i haka tere ai 'e o ruŋa i te āha. 'E mo ai ko ai 'ā te te hape he 'ouhou te tārahu ko tā 'ā i ruŋa i te rei.
Kapituro IV. He huru o te justicia.
1) Te juridicción he haka tere iŋa puvriko e haka tere ena hai 'īŋoa o te mau pukuraŋa 'e tā'ana aŋa he 'ite 'e he kī ana ai ko tano 'ā 'o ko hape 'ā, a roto i te rauhuru rara iŋa 'e te ku'i-ku'i nui-nui a roto i te roa jurídica 'e he haka tere i te me'e era ko kī 'ā pē he kī haŋa era i ruŋa i te Tāpa'o Hōhonu 'e i ruŋa i te rei 'e pē ira 'ā i ruŋa i te hā'au 'e instrumento internacionale o ruŋa o te haka tere iŋa o te derecho humano 'e a Tire i roto i rā haka tere iŋa.
E haka tere ena a roto i te tribunale de justicia 'e te nūna'a nuku-nuku o te pukuraŋa 'e o te henua tupuna ko tā 'ā i ruŋa i te Tāpa'o Hōhonu 'e i ruŋa i te rei 'e ko haka tere 'ā a ruŋa.
Te haka tere haŋa o te juridicción e u'i e hokorua e haka tikea i te haka tere iŋa o te taŋata, pē ira 'ā o te natura, o te huru democrático 'e o te roa hōhonu o te juridisidad.
Te tribunale o te justicia e 'āpapa ena a ruŋa i te haka tere haŋa o te unidad juridiccional, he base o te rāua 'āpapa iŋa 'e haka tere iŋa 'e a rāua e haka tika rō 'ā ki te estatuto jurídico 'e ki te rāua haka tere iŋa hōhonu.
1) Te Mōtuha Henue he haka aŋi-aŋi i te haka tere iŋa jurídico o te pukuraŋa 'e o te hau tupuna indígena 'e i roto i te rāua haka tere iŋa e ai rō 'ā te libre determinación, ko haka tika 'ā i rote roa era pē tū huru 'ā koia ko te sistema nacional de justicia. Te me'e nei e mo'a he derecho haka tere haŋa hōhonu ko tā 'ā i ruŋa i te Tāpa'o Hōhonu 'e pē ira 'ā takoa i roto i te rauhuru hā'au internacional o ruŋa i te derecho humano, 'e, i roto a Tire, o rāua i tā.
Mo te rei he haka tika i te rāve'a mo haka tano, mo hā'ū'ū mo haka kore o te ku'i-ku'i i roto i te haka tere iŋa jurídico indígena 'e i roto i te nūna'a estatal.
Te jueza 'e te juez e haka tere ena e topa kē nō 'ā i roto i a rāua 'e mai tētahi poder 'o autoridad, 'e a rāua ana haka tika i te aŋa, e haka tī-tika, ina ko oho a roto i te paeŋa e tahi. I roto i te rāua hope'a ra'a e u'i a roto i te imperio o te derecho.
2) I roto i te haka tere iŋa nacional o te justicia te función juridiccional e haka tere ena e te tribunale ko kī 'ā i ruŋa i te Tāpa'o Hōhonu 'e i ruŋa i te rei 'e ina tētahi nuku-nuku o te Mōtuha Henua, taŋata tano mo haka tere i te función juridiccional, mo 'ite i te causa pendiente, mo huri i te haka tere o roto 'o i te resolución judicial 'o mo mataki haka'ou i te proceso e tahi ko puru 'ā.
Te jueza 'o te juez e ko tano mo aŋa i rote haka tere iŋa administrativa, legislativa 'e ina ko aŋa i roto i tētahi kona, e tano nō mo hāpī i rupa i te roa era ko tā 'ā i ruŋa i te rei. 'E takoa e ko tano mo uru ki te partido poritiko.
Aratikuro 310
1. Te haka tere iŋa jurisdiccional e haka tere a roto i te roa era interseccional, e haka tika a ruŋa i te haka tere iŋa hōhonu pē tū huru 'ā, pē ira 'ā mo aŋa riva-riva i tā'ana haka tere iŋa internacional o rote roa era o te derecho humano i ruŋa i nei roa.
2. E te haka tere iŋa nei e hōhora ki tētahi órgano jurisdiccional e pē ira 'ā auxiliar, nūna'a aŋa o te Sistema Nacional o te Ti'a Mau, i roto i te rāua haka tere iŋa ta'ato'a e aŋa ena.
Aratikuro 311.
1. Te haka tere iŋa jurisdiccional he haka tika a ruŋa i te haka tere iŋa o te paridad 'e o te perspectiva o te género. Ta'ato'a nūna'a e uru nei ki roto o te función jurisdiccional e u'i te roa hōhonu o te haka tere iŋa pē tū huru 'ā.
2. Te Mōtuha Henua he haka tika te kī haŋa i roto i te Sistema Nacional de Justicia hora era ka vae era i te nu'u e mo'a i te haka tere iŋa hōhonu o te paridad, i roto i te nuku-nuku ta'ato'a o te jurisdicción e takoa i te hora era ko ai te pū'oko.
3. Te hare ti'a mau, nō atu tō'ona haka tere iŋa, e 'ite mo haka tere a ruŋa i te roa era enfoque de género.
4. Te haka tere iŋa o te sistema de justicia e u'i i te rāve'a ta'ato'a mo ta'e tu'u ki te roa era mo haka ūtu'a, 'e mo haka kore ki te rave'ino o te ŋā vi'e, pē ira 'ā ki te nu'u haka tere iŋa kē sexua e pē ira 'ā o te rauhuru huru o te taŋata, i roto i te rāua haka tere iŋa ta'ato'a e i roto i te rāua kona.
Aratikuro 312.
Te jueza 'o te juez e ko tano mo hā'aki 'o mo haka kore tō'ona libertad, e ai nō i te roa era ko rava'a 'ā e ko takea 'ā e aŋa 'ā e haka tere ai te aŋa ta'e tano rake-rake, e te hare ture corte de apelaciones o te kona kai kī pē nei ē e ko tano e tahi o tētahi atu kapituro o te hā'aki iŋa nei. Te pāhono iŋa mai o ruŋa i te querella 'e o ruŋa o te kapituro nei e tano nō mo apela ki te Corte Suprema. He acoge te querella nei a roto i te roa era e firme nō 'ā, te haka tere iŋa penal he haka tere a ruŋa i te rei general era o te jueza 'e o te juez (he haka kore) ia mai roto i te haka tere iŋa o tā'ana aŋa.
Aratikuro 313.
Te rauhuru juez ŋā vi'e e ŋāŋata e ko tano mo haka e'a. E ko tano mo haka kore mai tā'ana aŋa 'o mo haka oho e ai nō i te causale o te haka tere iŋa ko tā 'ā i ruŋa i te Tāpa'o Hōhonu e i ruŋa i te rei.
Aratikuro 314.
Te rauhuru juez ŋā vi'e e ŋāŋata he responsable o roto i te roa era o te delito o te cohecho, mo ai kai u'i riva-riva i te haka tere iŋa o rote roa sustancial o te rei e haka tere ena i te rāve'a mo kimi, 'e o ruŋa i te huru, o te prevaricación te kī haŋa ko 'ite 'ā ko hape 'ā, o ruŋa i te haka tere rake-rake ta'e tano o te ti'a mau 'e o ture. Te rei e u'i i te rāve'a e pē hē ana haka tika i te haka tere iŋa nei.
Aratikuro 315.
Te rauhuru juez ŋā vi'e e ŋāŋata he noho mai roto i te rāua haka tere iŋa mo ai ono ahuru matahiti, takoa, mo ai ko kī 'ā 'ina kai haŋa mo aŋa, mo ai e ai rō 'ā tō'ona roa ta'e tano mo te rei sobreviniente 'e remoción.
Aratikuro 316.
1. E tano nō mo reclama a roto i te rei a ruŋa i te materia o tō'ona haka tere iŋa, te hare ti'a mau e ko tano mo kī mo haka tere tō'ona aŋa i roto i te ta'u e tahi he tano 'ā ni ka kore atu te norma jurídica ko kī 'ā mo haka tika i te haka tere nei ko kī 'ā pē ira.
2. Te haka tere iŋa o te jurisdicción e ko tano mo va'ai ki tētahi
Aratikuro 317.
1. Mo uru mo haka tere o te resolucione 'o o haka tere a roto i te roa era ko tā 'ā i roto i te rei, te hare ti'a mau e tano nō mo haka uŋa te roŋo ki te nūna'a o te fuerza puvrika, e a rāua e haka roŋo e haka tere i te roŋo horo-horou era mo haka tere, e 'ina rāua e ko tano mo kī o ruŋa i te aha, 'e o ruŋa o te vaha 'e o ruŋa o te roa era o te rei.
2. Te sentencia ko tā 'ā ki te Mōtuha Henua o Tire mai te tribunales internacionales o ruŋa i te haka tere iŋa taŋata te jurisdicción ko aŋi-aŋi 'ā pē ira, e aŋa e te hare ti'a mau e haka tika a ruŋa i te haka tere iŋa o te rei, ni ka ai atu 'ina he tano te roŋo hope'a o te ture.
Aratikuro 318.
1.Te sentencia e pāpa'i riva-riva a roto i te re'o tī-tika e mo aŋi-aŋi e te rahi ra'a. Te rei e tano nō mo haka topa kē i te fundamento o te ruŋa o te roŋo hope'a o te ture.
2. Ta'ato'a vaha o te haka tere iŋa o ruŋa o te roŋo hope'a o te ture he haka rarama mo te ta'ato'a. O te rei takoa, e kī mo ta'e rarama 'o mo ta'e haka takea ki tētahi i te ture 'e i te roŋo.
Aratikuro 319.
1. Te uru iŋa ki rote haka tere iŋa jurisdiccional 'ina ko 'ouhou, 'ina ko haka topa kē te mana'u o te haka tere iŋa judicial e takoa o te ūtu'a procesal ko tā 'ā i ruŋa i te rei.
2. Te justicia arbitral he haka tere ena mo ai ko haŋa 'ā. Te rei e ko tano mo kī i te arbitraje e haka tere a rote roa era e kī ena he forzoso.
Aratikuro 320.
Te función jurisdiccional he haka tere ena a ruŋa i te roa hōhonu o te ti'a mau e hahata, e haka take ma'itaki e tano nō mo tētahi, 'e hā'ū'ū, mo tano mahaka tere i te Estado de derecho, e haka rarama i te haumārū o te pukuraŋa 'e e haka pūai i te democracia.
Aratikuro 321.
1. Te haka tere iŋa jurisdiccional e haka tere a ruŋa i te roa rōa hōhonu era o te plurinacionalidad, pluralismo jurídico 'e interculturalidad.
2. Mo ai he nūna'a hau tupuna te hare ti'a mau e te rāua nūna'a e haka tere a roto i te u'i iŋa intercultural mo te tu'u iŋa ki te parauti'a o ruŋa i tō'ona haka tere iŋa, e haka topa te mana'u o ruŋa i te haka tere iŋa tō'ona tradición te protocolo o rāua te rāua sistema normativo o te nūna'a indígena, ko haka tika 'ā i ruŋa i te instrumento internacional o te derecho humano 'e a Tire i roto.
Aratikuro 322.
1. Te Mōtuha Henua he haka pūai he haka rarama i te rauhuru rāve'a mo hā'ū'ū mo haka tika i te ku'i-ku'i e i roto takoa he haka tere te uru iŋa o te mau pukuraŋa e pē ira 'ā te vānaŋa.
2. Mo te rei mau nō e kī he aha te rāve'a tano e pē hē ana hetu te rauhuru rāve'a mo haka tano-tano o te ku'i-ku'i.
Aratikuro 323.
1. Ŋā nūna'a era e aŋa rō 'ā i rote jurisdicción i roto i te vaha unipersonal o colegiado, tō'ona 'īŋoa e kī ena jueza 'o he juece. E ko ai te jerarquía i roto i te nu'u ena e haka tere rō 'ā i te jurisdicción, e haka topa kē nō 'ā o ruŋa i te rāua función e haka tere ena. E pē ira 'ā, e ko tano mo haka paka i a rāua.
2. Mo te rei mau nō e kī te tōro'a mo te ŋā juez vi'e 'e ŋā juez taŋata. Te Corte Suprema e te corte de apelaciones ana uru ki roto e ai te nūna'a te tōro'a nei juez vi'e e taŋata titular, interino, suplente 'o he subrogante.
3. Te rahi o te nūna'a te 'āpapa iŋa e te haka tere iŋa o roto o te hare ti'a mau mo te rei e kī.
Aratikuro 324.
Te nuku-nuku o te Sistema Nacional o te Justicia he haka tere te rāua moni hai mana'u o rāua. I roto i te matahiti, he haha'o te moni mo rāua i rota roa era o te Rei o te Presupuesto i ruŋa ka kī era te rahi o te moni mo haka tere 'e mo aŋa riva-riva o rāua.
Aratikuro 325.
Te hare ti'a mau, he haka tere a roto i te roa hōhonu e haka hāhine e takoa itinerancia. Mo va'ai i te vaha mo uru mo haka hāhine ki rote roa era o te justicia e o te tutela jurisdiccional efectiva, e tano nō mo haka tere i te kona i haho o te kona noho era, e ai i roto i te territorio i roto i tō'ona competencia.
Aratikuro 326.
Te Sistema Nacional o te Justicia i roto te justicia vecinal, te hare ti'a mau o instancia, te hare ture cortes o apelaciones 'e te Corte Suprema.
Aratikuro 327.
1. Te Corte Suprema he nuku-nuku colegiado e ai rō 'ā tō'ona jurisdicción i roto i te henua e tā'ana aŋa hōhonu he haka tika i te derecho a roto i te roa parauti'a pē tū huru 'ā e haka tī-tika e pē ira 'ā tō'ona hā'aura'a e tētahi atu aŋa ko tā 'ā i ruŋa i te Tāpa'o Hōhonu e i ruŋa i te rei.
2. Te rahi o te ŋā juez vi'e o taŋata piti 'ahuru mā ho'e e ana aŋa i roto i te pleno 'o i roto i te piha e tahi ko haka tika 'ā mō'ona.
3. Te ŋā juez vi'e e taŋata e ho'e 'ahuru mā maha matahiti mo noho mo aŋa i roto, e e ko tano mo vae haka 'ou.
4. Te peretiteni o te Corte Suprema e vae i roto i te rāua nūna'a. E rua matahiti mo haka tere pē peretiteni 'e e ko tano mo vae haka 'ou mo haka tōro'a. Te kope ko vae 'ā i Peretiteni e ko tano mo uru ki rote piha.
Aratikuro 328.
Te Corte Suprema he 'ite e haka riva-riva i te impugnación ko tāpura a roto i te mana'u o ruŋa i te roa era o te jurisdicción indígena, i roto i te piha mo nā haka tere iŋa mau nō 'e i roto e ai i te consejería técnica nūna'a o te rāua cultura 'e o te rāua haka tere iŋa, pa he rāve'a ko haka tika 'ā a ruŋa i te rei.
Aratikuro 329.
1. Te hare ture corte o te apelaciones he nūna'a colegiado e ai rō 'ā te rāua jurisdicción o ruŋa i te región 'o o te kona 'o ruŋa. Tā'ana aŋa hōhonu he haka tika e he haka riva-riva i te ūtu'a o ruŋa o te roŋo hope'a haka rarama e te rauhuru hare ti'a mau, pē ira 'ā tētahi atu ko tā 'ā i ruŋa i te Tāpa'o Hōhonu 'e i ruŋa i te rei.
2. He haka tere i roto i te pleno 'o i roto i te piha 'o vaha ko haka tika 'ā.
3. Te peretiteni o te ŋā corte o te apelaciones hare ture e vae i roto i rāua pa he juez. E rua matahiti mo haka tere.
Aratikuro 330.
1. He rauhuru hare ti'a mau he hare mo te pukuraŋa, penal, o te hua'ai, o te aŋa, o te roa era e rua 'o ararua, administrativo, o te roa nātura, o te roa vecinal, o te haka ūtu'a e tētahi atu ko tā 'ā i ruŋa i te Tāpa'o Hōhonu e i ruŋa i te rei.
2. Mo te rei e haka tika, te rāua aŋa, te rāua tōro'a, te rahi ra'a o te ŋā juez vi'e e taŋata i roto i te rauhuru ti'a mau.
Aratikuro 331.
1. Te hare ti'a mau administrativo he 'ite he haka tika 'e he haka riva-riva i te aŋa mo ai e hetu ki te haka tere iŋa o te Mōtuha Henua 'o ko haka makenu 'ā e ia e tētahi atu rāve'a ko tā 'ā i ruŋa i te rei.
2. Mo tō'ona 'ite mo te haka tika iŋa te rei he u'i i te rāve'a e tahi o te haka tere iŋa e tahi nō, 'ina ko haka ku'i-ku'i rahi 'e haka horo-horou.
3. E ai e tahi hare ti'a mau administrativo i roto i te región o te henua, e tano nō mo haka tere i te piha ko haka tika 'ā.
4. Te haka tere iŋa o ruŋa i te tōro'a o te ŋā hare ti'a mau nei e ko tano mo haka tere a roto i te arbitraje.
Aratikuro 332.
1. Te hare ti'a mau o te nātura he aŋi-aŋi pē hē ana haka tano o ruŋa o te rei haka tere o te roa era nātura, te aŋa e te tōro'a o te haka tere iŋa nātura 'e o te vaha nātura, te haka riva-riva e tētahi atu ko tā 'ā i ruŋa i te Tāpa'o Hōhonu 'e i ruŋa i te rei.
2. E ai e tahi hare ti'a mau o te nātura i roto i te rauhuru región o te henua.
3. Te rei e haka tika rō 'ā i te uru iŋa ki te vaha, i te competencia e tētahi atu rāve'a tano mo haka tika e mo haka tere.
4. Te aŋa mo ohu 'e mo moto i haka tere iŋa o te rei kai tano mo te vaha nātura 'e te nono'i iŋa i te rāve'a cautelar e tano nō mo ma'u te horo ki roto i te hare ti'a mau o te nātura, e 'ina ko haka ku'i-ku'i i te roa era e aŋa i ra'e hai roa administrativo.
Aratikuro 333.
1. Te ti'a mau vecinal pē nā e haka tere ena he juzgado vecinal 'e he centro o te justicia vecinal.
2. I roto i te ta'ato'a kona o te henua e ai rō 'ā te hare tāvana e ai, e tahi, hare ti'a mau vecinal e haka tere rō 'ā i te función jurisdiccional o ruŋa i te rauhuru ture ku'i-ku'i o te roa comunal e tō'ona haka tere iŋa ta'e o roto i tētahi hare ti'a mau e pē ira 'ā o ruŋa i te rauhuru rāve'a ko kī 'ā e te rei mo haka tere, e haka poto-poto, a roto i te re'o, 'ina ko haka ku'i-ku'i rahi 'e horo-horou.
Aratikuro 334.
1. Te vaha o te ti'a mau vecinal te rāua aŋa he kimi i te rāve'a he haka rarama mo haka tika i te ku'i-ku'i i roto i te noho iŋa i muri i tētahi nu'u e i te ture riki-riki i roto i te pukuraŋa ko tā 'ā i ruŋa i te rei, i ruŋa i te vana-vanaŋa, haumārū, 'e i te uru iŋa o te pāeŋa e ai rō 'ā te ku'i-ku'i, e te me'e hōhonu mo haka pūai e haka tere e ai i rote kona rurare e pē ira 'ā i te kona roa-roa mai te kona urbana.
2. Te vaha o te ti'a mau vecinal e haka tika mo haka aŋi-aŋi ki te ta'ato'a i te haka tere iŋa era o te rei, 'e mo haka uŋa ki te rauhuru kona ko tano 'ā mo oho, e pē ira 'ā mo haka tere i te aŋa era ko tā 'ā e te rei mo haka tere e ia.
3. Te haka tika iŋa, e te tōro'a mo haka tere, e te vaha 'e te uru iŋa mo haka tere o te vaha ti'a mau vecinal e haka tika a ruŋa i tō'ona rei.
Aratikuro 335.
1. Te hare ti'a mau haka tere ūtu'a he haka tika a ruŋa i te haka tere iŋa taŋata hōhonu o te nūna'a ūtu'a 'e haka tere a roto i te rauhuru rāve'a mo hāpa'o i a ia, e ko haka tere 'ā a ruŋa i te Tāpa'o Hōhonu e a roto i te hā'au e tētahi rāve'a internacional o te haka tere iŋa taŋata, e kimi i te vaha mo uru haka 'ou mai mo haka tere i roto i te mau pukuraŋa.
2. He haka tere i te roa jurisdiccional 'e i te rāve'a mo haka ūtu'a 'e mo hāpa'o, he rāve'a mo haka tere a roto i te jurisdicción te aŋa iŋa e tō'ona haka tere haŋa o te nu'u aŋa i roto i te hare ma'u aurī, hāpa'o i te haka tere iŋa 'e te roa mo hā'ū'ū ki a rāua ki te nūna'a ko puru 'ā e tētahi ko tā 'ā i ruŋa i te rei.
Aratikuro 336.
1. Te haka tere iŋa mo te ūtu'a penal i e roa era mo hāpa'o e haka tika e 'āpapa a ruŋa i te mo'a i te haka tere iŋa hōhonu o te taŋata 'e te haŋa he ma'u tō'ona ūtu'a e pē ira 'ā he va'ai i te rāve'a mo uru haka 'ou ki roto o te mau pukuraŋa i te nūna'a ko puru 'ā.
2. Te aŋa o te Mōtuha Henua, a ia te va'ai i te rāve'a mo te nu'u ko puru 'ā, e u'i e hāpa'o mo haka tere parauti'a tō'ona haka tere iŋa hōhonu pa he taŋata ko tā 'ā i ruŋa i te Tāpa'o Hōhonu e pē ira 'ā i te hā'au i muri i tētahi henua rāve'a internacional o ruŋa i te haka tere iŋa o te haka tere iŋa taŋata.
Aratikuro 337.
1. Mo te Mōtuha Henua mau nō e haka tere mo haka ūtu'a 'e mo kimi i te rāve'a ta'ato'a mo puru, a roto i tā'ana nuku-nuku puvriko ko ai 'ā mo te roa nei. E te haka tere iŋa nei e ko tano mo aŋa o te nu'u privao.
2. Mo haka uru haka 'ou, e mo haka hāhine mo haka riva-riva o te nūna'a ko kore 'ā tō'ona libertad, te kona hare ma'u aurī e ai te rāua vaha mo te hāpī, mo te aŋa, mo te kori hakari, mo te arte 'e mo te cultura.
3. I te roa era o te ŋā vi'e ko hānautama 'ā e haka 'omo-'omo 'ā i te rāua ŋā poki, te Mōtuha Henua he u'i i te rāve'a riva-riva ta'ato'a mō'ona, pa he kona, e ai rō 'ā te me'e ta'ato'a o roto, i roto i te rauhuru regimen ko puru 'ā, ko hahata 'ā 'e postpenitenciario.
Aratikuro 338.
1. Te Tribunal Calificador o te Elecciones he 'ite mai roto i te escrutinio ta'ato'a o te calificación o te elecciones mai roto i te nūna'a ko vae 'ā a roto i te votación o te rahi ra'a i roto i te haka tere iŋa nacional, he haka tika i te ture ko ai mai 'ā o ruŋa e pē ira 'ā e kī o ruŋa i te nu'u ko vae 'ā pa he vi'e 'o pa he taŋata.
2. E takoa, he 'ite he haka tika i te ture administrativo mo te Servicio Electoral ki te rāua haka tere iŋa ko e'a mai 'ā mai roto i te hare ti'a mau supremo 'o tētahi atu o ruŋa o nei huru e o ruŋa i te nuku-nuku poritika.
3. Pē ira 'ā tako he 'ite 'e he haka tī-tika o ruŋa i te inhabilidad, i te incomptabilidad o ruŋa i te roa era mo haka kore i te nūna'a riputā 'e riputado o te Congreso 'o o ruŋa i te nūna'a pū'oko o te regione. Pē ira 'ā e u'i i te renuncia o te ŋā nūna'a nei o ruŋa i te māui-ui nui-nui, e haka take hai parau, e kī rō 'ā e ko tano mo haka tere i te rāua tōro'a.
4. Te ŋā Hare Ti'a Nau nei, he 'ite takoa, o te plebiscito nacional 'e i ruŋa o rāua tētahi haka tere iŋa ko tā 'ā i ruŋa i te rei.
5. Te Hare Ti'a Mau he haka nui-nui i te rauhuru rāve'a a roto i te roa era ko haka tere 'ā hai parauti'a.
6. Te nūna'a o roto o te nuku-nuku nei e rima juez vi'e o taŋata, a rāua e vae te Consejo o te Justicia, e tano nō mo postula a roto i te vaha era ko tā 'ā e te rei o ruŋa. E ono matahiti mo noho i rote haka tere iŋa nei 'o i rote aŋa nei.
7. Mo te rei e tahi e haka tī-tika e 'āpapa i te haka tere iŋa o te Tribunal Calificador o te Elecciones, te nu'u o roto, te rāua moni e te tika aŋa o te nu'u aŋa o roto.
Aratikuro 339.
1. Te tribunales electorales o te regione te rāua aŋa he 'ite i te escriutinio general e te calificaciónm o te eleccione i roto i te regione, comunal, e pē ira 'ā o te nūna'a o te sociedad civil e tētahi atu nuku-nuku ko reconoce 'ā i roto i te Tāpa'o Hōhonu 'e i te rei, e pē ira 'ā takoa mo haka tika i te horo i te ture punua mai o ruŋa i te candidatura ko vae 'ā.
2. He 'ite takoa, o ruŋa, i te plebiscito regional 'e comunal, tētahi atu ko tā 'ā e te rei.
3. Te rāua roŋo hope'a e tano nō mo ma'u haka 'ou mo rara e te 'ite iŋa mo te Tribunal Calificador o te Elecciones e haka tere e ko tā 'ā i ruŋa i te rei. E pē ira 'ā takoa e 'ite i te hāito o te rauhuru vae o te nuku-nuku e tētahi atu takoa ko tā 'ā i ruŋa i te rei.
4. Te rauhuru tribunal electoral regional e ai e toru jueza 'o juez, 'e a rāua o te Consejo o te Justicia te vae, 'e e 'ā'ati pa he haka tere iŋa era ko tā 'ā i ruŋa i te rei o ruŋa i te roa nei. A rāua e ono matahiti mo haka tere.
5. Te ŋā tribunale nei he haka tere a ruŋa i te roa haka tika era o te kī riva-riva i te mana'u mo haka tano.
6. Mo te rei e tahi e haka tī-tika i te haka tere iŋa i te tribunales electorales regionales, o te planta, o te 'ouhou iŋa 'e o te tika aŋa o te nūna'a o roto.
Aratikuro 340.
Te haka tere iŋa administrativa 'e te superintendencia directiva 'e correcional o te Tribunal Calificador de Elecciones 'e o te tribunales electorales regionales e haka tere e te Consejo de Justicia
He nuku-nuku Consejo o te Justicia
Aratikuro 341.
1. Te Consejo o te Justicia he nuku-nuku e haka tere e rāua mau 'ā, técnico, e haka pā iŋa 'e plurinacional, e ai rō 'ā tō'ona personalidad jurídica 'e pē ira 'ā tō'ona 'ono ō'ona mau 'ā, e tā'ana aŋa hope'a he haka pūai i te haka tere iŋa independiente 'e judicial. E tā'ana aŋa he nape te rauhuru pū'oko, mōtuha henua, haka tere, hāpī 'e o te haka tika o te Sistema Nacional o te Justicia.
2. I roto i tō'ona haka tere iŋa e u'i i te roa hōhonu era mo haka tere e ta'e haka topa mo ta'e rave'ino i tētahi, te inclusión, te haka pā iŋa, te equidad territorial e pē ira 'ā te plurinacionalidad.
Aratikuro 342.
Te aŋa o te haka tere iŋa o te Consejo o te Justicia he:
a) He kī, ko aŋa 'ā i te 'ā'ati i ra'e a roto i te roŋo resolución, ki te ŋā juez vi'e e taŋata, ki te nu'u aŋa vi'e e taŋata o te Sistema Nacional de Justicia.
b) He haka tere i te rāve'a ta'ato'a haka tika mo te ŋā juez vi'e e taŋata, ki te nu'u aŋa o roto i te Sistema Nacional o te Justicia, e i roto 'ā takoa mo haka e'a ko tā 'ā i ruŋa i te Tāpa'o Hōhonu e i ruŋa i te rei.
c) Mo uru mo u'i ta'ato'a i te haka tere iŋa o te ta'ato'a tribunal o te Sistema Nacional o te Justicia e aŋa i roto i te rima matahiti pē raro, 'e i roto e ai te audiencia puvrika mo u'i ko haka tere riva-riva 'ā ko aŋa riva-riva 'ā, 'e mo haka tika ki ruŋa i te roa era o te Tāpa'o Hōhonu 'e takoa o te rei. 'E te rauhuru u'i iŋa nei i rara nei 'ina ko haka uru ki te roa era o te resolución judicial.
d) He hāito e he kī te huru o te aŋa iŋa, pau rō te ta'u, te aŋa iŋa o te ŋā jueza, o te ŋā juez, o te nūna'a aŋa i rote Sistema Nacional o te Justicia.
e) O rāua te haka tika o ruŋa i te nu'u mo haka uŋa ki tētahi kona 'o mo kāmiare  'o mo haka kore mai roto i tā'ana aŋa e o te nūna'a takoa o rote Sistema Nacional o te Justicia.
f) He u'i he aha te me'e mo haka tere hai moni presupuestario e kī era, he haka tere e he kimi i te rāve'a mo te moni mo haka tere riva-riva o te Sistema Nacional o te Justicia.
g) He kī i te rāua vānaŋa i te rāua mana'u o ruŋa i te huri iŋa i roto i te 'āpapa iŋa 'e i te haka tere iŋa o te Sistema Nacional o te Justicia. Te Congreso o te Riputā o te Riputao, e rāua he pāhono i rote toru 'ahuru mahana mai te hora era ko ai 'ā i tō'ona rima.
h) O rāua te kī mo haka 'āpī, 'o mo haka tika 'o mo haka kore i te tribunale ki te pū'oko ko rāua te ma'u te haka tere.
i) He u'i mo o'o tētahi nu'u mo hāpī pau rō te ta'u mo haka 'ite mo haka tere tī-tika te ŋā nūna'a ena o te Sistema Nacional o te Justicia. 'O ira, te Academia Judicial he haka tika a roto i te dirección o te Consejo.
j) E va'ai te vaha mo hāpī mai te hora ra'e era i roto i te ta'u ta'ato'a ki te rahi ra'a o te nūna'a, ki te nu'u toŋa i te aŋa 'e ki te nu'u aŋa i roto i te haka tere o te ti'a mau, e pē ira 'ā takoa mo haka kore i te estereotipo o te huru o te taŋata 'e e va'ai te vaha takoa mo to'o i te nu'u mo aŋa hai u'i rauhuru huru o te taŋata, e takoa hai enfoque interseccional 'o te haka tere iŋa taŋata.
k) He aŋa i te roŋo o ruŋa i te haka tika iŋa i te haka tere iŋa e te aŋa iŋa administrativa o te hare ti'a mau. E te haka tere iŋa nei e tu'u ki te roa nacional, regional 'o local.
l) E tētahi atu ko tā 'ā i ruŋa i te Tāpa'o Hōhonu e i ruŋa i te rei.
Aratikuro 343.
1. Te Consejo o te Justicia e ho'e 'ahuru mā hitu nūna'a o roto, e pē rā e 'āpapa nei:
a) E va'u juez ŋā vi'e o taŋata e vae i roto i te rāua nūna'a hokorua.
b) E rua taŋata 'o vi'e aŋa profesional aŋa i roto i te Sistema Nacional o te Justicia e vae i roto i te rāua nūna'a hokorua.
c) E rua nūna'a vae e te pukuraŋa o te hau tupuna pa he haka tere iŋa era ko tā 'ā i te Tāpa'o Hōhonu e i ruŋa i te rei. E te ŋā nu'u e ai ko 'ite riva-riva 'ā mo haka tere i te aŋa nei 'e e ai hai nu'u ko aŋi-aŋi i rote aŋa puvriko 'e social pukuraŋa.
d) E rima vae e te Congreso o te Riputā e o te Riputao 'e pē ira 'ā e te Cámara o te Región e piri ananake, 'e mo rāua e vae hoko toru, e aŋa a rote roa era o te concurso público, mo te Alta Dirección Pública e haka tere i te 'ā'ati nei. E ai he nūna'a mai te ho'e 'ahuru matahiti pē ruŋa e ai rō 'ā tō'ona tōro'a, e ai hai nūna'a ko haka takea 'ā tō'ona 'ite tō'ona haka tere iŋa profesional i roto i te haka tere iŋa puvriko.
2. E ono matahiti mo ma'u i te tōro'a nei 'e e ko tane mo vae haka 'ou e haka 'āpī, 'e ana haka 'āpī e haka topa-topa i roto i te toru matahiti ko tā 'ā i ruŋa i te rei nei.
3. Te nūna'a mo uru ki roto e u'i a ruŋa i te roa era haka pā i te rauhuru huru taŋata, plurinacionalidad e pē ira 'ā he equidad territorial.
Aratikuro 344.
1. Te Consejo o te Justicia e tano nō mo haka tere i roto i te pleno 'o i rote comisione. E mo haka tere i roto i nī ŋā vaha, hora era mo haka topa o te mana'u ki ruŋa i te aŋa e ai te rahi ra'a o te nūna'a i roto i te koro.
2. Te Consejo ana haka tika 'ina ko haka piri tahi. Mo te rei e kī pē hē ana hā'au ana 'āpapa, te haka tere iŋa, e pē ira 'ā mo te hora era mo vae o te nūna'a o te Consejo e takoa mi kī te rahi ra'a o te nu'u 'i roto, e pē ira 'ā te estatuto o te nūna'a.
Aratikuro 345.
1. Te nūna'a o roto i te Consejo e ko tano mo aŋa i roto i tētahi aŋa, mo 'ouhou e mo ta'e 'ouhou e e e'a mai roto i te aŋa académico, e mo te rei e kī tētahi aŋa e ko tano mo uru ki roto i te ta'u era ko haka tere 'ā i te tōro'a nei.
2. Te kī haŋa era i roto i te ti'ara'a a) 'e b) o te aratikuro o ruŋa i te 'āpapa iŋa o te Consejo, e haka kore i roto i tō'ona tōro'a e tā'ana aŋa mo ai e haka tere 'ā i te ku'i-ku'i nei.
3. E ko tano mo uru mo 'ā'ati ki te aŋa o te ti'a mau te tiaki ki ai e tahi matahiti i e'a mai ai mai roto i tā'ana aŋa ki rote vaha o te ti'a mau.
Aratikuro 346.
1. Te nūna'a mo uru ki rote Consejo e ko tano mo aŋa haka 'ou i roto i nī ta'u o te ai 'ono 'ahuru matahiti, o te ai ko haka kore 'ā o ruŋa i te ku'i-ku'i, o te ai kai haŋa haka 'ou mo aŋa, o te ai e ai rō 'ā te ku'i-ku'i i ruŋa i te hakari 'o i roto i te roro, 'o e ai rō 'ā tō'ona haka tere iŋa i rote roa ena o te toke e ko aŋa 'ā i te me'e rake-rake.
2. Te ta'e haŋa haka 'ou mo aŋa e pē ira 'ā 'ina he rāve'a toe mo te aŋa e ha'ati'a e ai i te parau, o ruŋa i rā 'ati, o te Consejo.
3. Te haka e'a iŋa mo te rei e tā, e mo'a i te ŋā roa ta'ato'a era ō'ona pa he garantía i roto i te ŋā haka e'a iŋa nei.
Aratikuro 327.
1. Te Consejo he kī i te 'īŋoa o te nu'u mo uru 'a roto i te roa era o te concurso público ko tā 'ā i ruŋa i te rei, i roto e o'o te roa era takoa mo 'ui i rote audiencia pública.
2. Mo uru ki rote haka tere iŋa nei o te jueza 'o pa he juez i roto i te Sistema Nacional o te Justicia e aŋa e hāpī mo tano mo ha'ati'a e te Academia Judicial ki riva ai mo haka tere i rote roa jurisdiccional; e ai e toru matahiti ko aŋa 'ā pa he abogado 'o pahe abogada i rote roa era o te hare ti'a mau, e mo uru i rote roa era o te cortes o te apelaciones hare ture, e ai e rima matahiti, e piti 'ahuru matahiti i te roa era o te Corte Suprema, e tētahi atu haka tere iŋa ko tā 'ā i ruŋa i te Tāpa'o Hōhonu e i ruŋa i te rei.
Aratikuro 348.
1. Te haka tere iŋa a rote roa haka tī-tika he 'ite e te comisión i roto e rima nūna'a o te Consejo e te ŋā nu'u nei e vae hai sorteo, te haka tere iŋa nei e u'i e te pleno 'e mo te kope era ka o'o era mo vae e kī.
2. Te haka tere iŋa o te Consejo i roto e kī era ko 'oti 'ā ko vae 'ā e ko tano mo haka kore e te Corte Constitucional.
3. Te haka tere iŋa ko tā 'ā i ruŋa i te inciso ena o ruŋa e ko tano mo u'i e mo haka kore e tētahi atu nūna'a o te Sistema Nacional o te Justicia.
KAPITURO X. NUKU-NUKU HAKA TERE E RĀUA MAU 'Ā O RUŊA I TE TĀPA'O HŌHONU
Aratikuro 349.
Ta'ato'a nūna'a autónomo he haka tere a rote roa hōhonu era o te haka pā. E u'i i te vaha mo haka tika pē ira hai rauhuru rāve'a riva-riva 'e mo haka takea, e u'i mo ai, vāeŋa o te rāua nūna'a e ai he ŋā vi'e.
Contraloría General o te República
Aratikuro 350.
Te Contraloría General o te República he nuku-nuku técnico, e ai rō 'ā te rāua autonomía, e ai rō 'ā te rāua personalidad jurídica e te rāua 'ono o rāua mau 'a, te rāua aŋa he u'i mo tika o te aŋa ta'ato'a o te roa hōhonu era o te roa mo haka tere ma'itaki i roto i te aŋa puvriko, e pē ira 'ā takoa he u'i mo haka tere a roto i te roa o te constitucionalidad 'e a roto i te legalidad i roto i te haka tere iŋa ta'ato'a o te Mōtuha Henua, i roto takoa te gobierno regional, comunal e tētahi atu nuku-nuku ko kī 'ā e te rei.
2. Te rāua aŋa he mata'ite he u'i i te makenu iŋa o te moni ta'ato'a e tētahi me'e e o'o mai era 'e ki rote aha e haka tere ai i te moni punua mai mai roto i te fondo puvriko.
3. I rote haka tere iŋa o tā'ana aŋa, e ko tano mo hāito i te me'e riva-riva 'o i te me'e ko tano 'ā mo te haka tere iŋa poritika 'o administrativa.
4. Mo te rei e kī pē hē ana haka tika ana 'āpapa, pē hē te haka tere iŋa, te rahi o te nūna'a o roto, e te haka tere iŋa e tētahi tōro'a o te Contraloría o te República.
Aratikuro 351.
1. I roto i te ma'u iŋa i te haka tere iŋa i te constitucionalidad e pē ira 'ā e te legalidad, te Contraloría General he to'o mai te roŋo ta'ato'a te decreto, o te resolucione 'e tētahi atu haka tere iŋa administrativo e haka ma'u ai a roto i te roa era kai tano mo te rei. A rāua e haka tere i te roa era te Peretiteni o te República ko kī 'ā koia ko te tāpura o te ministra 'e ministro he haka ma'u i te roŋo i te decreto ki te Congreso o te Riputā 'e o te Riputao.
2. E ko tano mo haka ma'u te decreto o te haka pau iŋa ko e'a 'ā mai te roa era ko tano 'ā mo haka pūai e ko tā 'ā i ruŋa i te Tāpa'o Hōhonu e i ruŋa i te rei 'e e haka ma'u e tahi takoa o ruŋa i te ŋā antecedente nei ki te Congreso o te Riputā 'e o te Riputao.
3. Mo ai te roa o ruŋa i te inconstitucionalidad e ko tano mo hoki haka 'ou ki roto i te Contraloría e oho ki rote vaha era o te Corte Constitucional.
4. E takoa, rāua aŋa he ma'u i te decreto hai pūai o te rei, he u'i haka tika mo ai ko e'a 'ā mai roto i te roa era o te rei delegatoria.
5. E o ruŋa i te decreto, resolucion e tētahi atu haka tere iŋa administrativo o te nuku-nuku territorial 'e, ko tā 'ā i ruŋa i te rei, e haka tere a roto i te Contraloría, te aŋi-aŋi iŋa mai o te roŋo e ma'u i rote contraloría regional. Te rauhuru antecedente mo haka ma'u, e haka uŋa ki rote roa era, o te vaha o te asamblea regional.
Aratikuro 352.
1. La dirección o te Contraloría General o te República te pū'oko haka tere vi'e o taŋata he contralor 'o he contralora general, a ia o te Peretiteni vi'e o taŋata o te República e kī mo uru ki rote tōro'a nei, koia ko te hā'au o te nūna'a o te Congreso o te Riputā 'e o te Riputao e pē ira 'ā o te Cámara o te Regione i rote koro nui ananake, e ha'ati'a e te rahi ra'a o te nūna'a i roto i rā kona.
2. Te contralora 'o te contralor general he haka tere i tō'ona tōro'a e va'u matahiti, e ko tano mo uru haka 'ou mo haka tere.
3. E tahi Consejo o te Contraloría, te 'āpapa iŋa e te haka tere iŋa ko tā 'ā i ruŋa i te rei, he ha'ati'a i roto i te matahiti te aŋa mo fiscaliza 'e mo aŋa i te auditoría i roto i te vaha puvriko ta'ato'a, pē ira 'ā i te servicio 'o programa, ki te rāua mana'u, ko tano 'ā mo 'āmui ki roto i te programa nei.
4. Ta'ato'a dictamen ko haka tika 'ā te jurisprudencia o te haka tere iŋa o te Contraloría e 'ui ki te Consejo.
Aratikuro 353.
1. Te Contraloría General o te República e tano nō mo aŋa i te dictamen obligatorio mo te nūna'a ta'ato'a pū'oko haka tere, mo te nu'u aŋa i roto i te rauhuru nuku-nuku, 'e he nu'u takoa o roto i te haka tere iŋa o te Mōtuha Henua, o te regione, o te comuna, e pē ira 'ā takoa nūna'a pū'oko o te empresa puvrika o te sociedad i roto e haka tere rō 'ā te Mōtuha o te Henua.
2. Te nuku-nuku haka tere o te Mōtuha Henua, e pē ira 'ā te gobierno regional 'e comunal, te nuku-nuku haka tere e rāua mau 'ā, te empresa puvrika, te sociedad i roto te Mōtuha Henua e uru rō 'ā, pē ira 'ā te nūna'a jurídica e haka tere rō 'ā i te moni o te fisco 'o e haka tere ro 'ā i te hauha'a puvriko 'e tētahi atu ko tā 'ā e te rei ta'ato'a ŋā nuku-nuku nei e fiscaliza e aŋa te auditoría e te Contraloría General o te República. Mo te rei e haka tika te haka tere iŋa nei i te potestad fiscalizadora e pē ira 'ā mo te auditoría.
Aratikuro 354.
1. Te Contraloría General o te República he haka tere i roto i te rāua vaha i roto i te rāua región a roto i te contraloría regional.
2. Te haka tere iŋa o te ŋā contraloría regional nei e ai rō 'ā te rāua pū'oko he contralora 'o he contralor regional, 'e mo te contralor 'o mo te contralora general o te república e kī ko ai te pū'oko mo haka tere.
3. I roto i te haka tere iŋa o rāua e u'i e haka tika i roto i rāua mo haka tere pē tū huru 'ā i roto i te rauhuru vaha nei o te región i roto i te henua.
4. Mo te rei e u'i tētahi aŋa ko tano 'ā mo haka tere e te contraloría regional e pē ira 'ā haka tika i te rāua haka tere iŋa e te haka makenu tano.
5. Te contraloría regional, he u'i he mata'ite i te roa tano mo te rei o te aŋa era o ruŋa o te makenu moni o te nuku-nuku o te kona, e pē ira 'ā i te haka makenu iŋa 'e i te haka tere iŋa i te 'ono o te henua.
Aratikuro 355.
Te hare hāpa'o moni o te Mōtuha Henua e ko tano mo va'ai i te moni e ana va'ai e ai i te decreto 'o e tahi resolución o te pū'oko ko tā 'ā mo haka ma'u i te roŋo, i ruŋa i te rei ko haka tere 'ā pē ira, e pē ira 'ā takoa he vaha era o te moni ko ti'a 'ā mo haka tere. Te moni ana va'ai ana 'ouhou e haka tika a ruŋa i te roa era pē nei e kī ena e 'āpapa te uru iŋa ki te moni e pē ira 'ā takoa i ra'e e haka ma'u te parau o te roŋo i ruŋa ko tā 'ā mo 'ouhou.
Hare Hāpa'o Moni Banco Central
Aratikuro 356.
1. Te Hare Hāpa'o Moni Banco Central he nuku-nuku e haka tere e rāua mau 'ā e tahi e ai rō 'ā tō'ona haka tere iŋa jurídica e takoa tō'ona 'ono ō'ona mau 'ā, e ai rō 'ā te rāua haka tere haŋa técnico, e te rāua aŋa he haka tere 'e haka rarama i te poritika o te moni.
2. Te rei he haka tika i te haka tere iŋa e te rāve'a tano mo haka rarama e mo aŋa i te roa era o te moni, pē ira 'ā mo haka tī-tika 'e mo u'i i te vaha mo hā'au ararua ko te Gobierno.
Aratikuro 357.
1. Te aŋa o te Hare Hāpa'o Moni Banco Central, he hā'ū'ū ki te riva-riva o te mau pukuraŋa o te henua e pē ira 'ā mo haka tika 'e mo haka tano ki te roa o te 'ouhou o te moni o te tārahu i roto 'e 'i haho o te henua.
2. Mo riva-riva o te aŋa e mo rava'a mo haka tere, te Hare Hāpa'o Moni Banco Central, e u'i ŋā rāve'a nei, he haka tano te haka tere iŋa o te moni, e u'i a ruŋa i te roa era he iri he turu a ruŋa a raro, he hāpa'o te aŋa o te nūna'a, e pē ira 'ā e hāpa'o te vaha nātura, te 'ono nātura 'e tētahi atu haka tere iŋa hōhonu ko tā 'ā i ruŋa i te Tāpa'o Hōhonu e i ruŋa i te rei.
3. Hare Hāpa'o Moni, he haka tika te aŋa iŋa a ruŋa i te haka tere iŋa poritika económica o te Gobierno.
Aratikuro 358.
Te aŋa o te Hare Hāpa'o Moni Banco Central he haka tano i te rahi o te moni e pē ira 'ā i te tārahu e teka ena i roto i te henua, e haka tere i te roa ta'ato'a ena o te crédito 'e ki te huri iŋa o te tara ananake ko tētahi henua o te ao, takoa e ai rō 'ā te rāua roa hōhonu mo kī i te rauhuru normativa o ruŋa i te moni, o te crediticia, o te financiera 'e o te huri iŋa i te ao, e tētahi atu ko tā 'ā i ruŋa i te rei.
Aratikuro 359.
1. Te Hare Hāpa'o Moni Banco Central e tano nō mo aŋa mo haka makenu i te tara ananake ko tētahi nuku-nuku financiero, puvrika o privao. 'E ko tano mo va'ai hai garantía 'o he haka tārahu mai i te parau hai 'īŋoa o te Mōtuha Henua, e takoa tō'ona nuku-nuku 'o empresa.
2. 'Ina e tahi haka pau iŋa o te moni 'o tārahu mo 'ouhou hai crédito directo 'o indirecto o te Hare Hāpa'o Moni Banco Central.
3. 'Ina ko haka ku'i-ku'i i te roa ra'e ena, i roto i te roa era excepcional e pē ira 'ā transitorio he haŋa rō 'ā  mo haka riva-riva i te haka tere iŋa o te 'ouhou a roto 'e a haho, te Banco Central e tano nō ho'o mai i roto i rā ta'u 'e mo ho'o i rote rua merekao ko hahata 'ā te rāve'a o te tārahu o te Fisco, e ko tā 'ā i ruŋa i te rei.
Aratikuro 360.
Te Hare Hāpa'o Moni Banco Central he hōhora i roto i te rauhuru ta'u ki te Congreso o te Riputā 'e o te Riputao e pē ira 'ā ki te Cámara o te Región he 'āmui ananake, o ruŋa i te haka tere iŋa o te poritika o rāua, te rāua rāve'a te rāua haka tere iŋa 'e te aŋa iŋa e te me'e tano mo rāua mo haka tere, e tētahi atu mo nono'i, e aŋa e tahi informe e tētahi atu huru mo te rei e kī.
Aratikuro 361.
1. Te pū'oko e te haka tere iŋa o te Hare Hāpa'o Moni Banco Central e ai rō 'ā e tahi nuku-nuku o te consejo, e te rāua aŋa he haka tere a ruŋa i te makenu era ko tā 'ā i ruŋa i te Tāpa'o Hōhonu e i ruŋa i te rei.
2. Te nuku-nuku nei o te consejo e ai e hitu consejeras 'o consejeros ko kī 'ā ko vae 'ā e te Peretiteni vi'e o taŋata o te República, ko hā'au 'ā ananake ko te Congreso o te Riputā e Riputao e pē ira 'ā ananake ko te Cámara o te Región i roto i te koro nui ananake e ai te rahi ra'a o te nūna'a i roto i te koro.
3. Te ŋā nūna'a mōtuha nei, e ho'e 'ahuru matahiti ana ma'u i te ŋā tōro'a nei, e ko tano mo vae haka 'ou, e hora era mo haka 'āpī e ai hokotahi hokotahi ko tā 'ā i ruŋa i te rei.
4. Te consejera 'e te consejero o te Hare Hāpa'o Moni Banco Central e ai he nūna'a profesional e ai rō 'ā te rāua parau e ko aŋi-aŋi 'ā i te rāua haka tere iŋa o ruŋa i te roa nei 'e o te vaha nei. Mo te rei e kī i te rāua haka tere iŋa tano, te rāua me'e tano mo aŋa, 'e he aha te me'e ta'e tano mo aŋa.
5. Te Peretiteni vi'e 'o taŋata o te Consejo 'e takoa o te banco central, e vae 'e e kī mai roto i te nūna'a o te Consejo, e rima matahiti mo ma'u i te tōrō'a 'o e tano nō mo ai o te ta'u toe era mo haka mao, e tano nō mo vae haka 'ou e tahi ta'u haka 'ou.
Aratikuro 362.
1. Te nūna'a i rote Consejo e tano nō mo haka e'a 'e mo hiko i te tōro'a hai resolución o te rahi ra'a o te nūna'a o te pleno o te corte suprema 'e i ra'e e nono'i e te rahi ra'a o te nūna'a e aŋa era pā he consejero o te peretiteni vi'e 'o taŋata o te república 'o mo te rahi ra'a o te riputā 'e o riputao o te nūna'a o te regione, 'e e haka tika ki te haka tere ena ko tā 'ā i ruŋa i te rei.
2. Te haka e'a iŋa e ai te consejero ko aŋa 'ā i te me'e rake-rake ko haka tere rake-rake 'ā ki te roa era o te probidad puvrika, 'o ko uru 'ā ki te rauhuru rāve'a era ko tā 'ā i ruŋa i te Tāpa'o Hōhonu 'e i ruŋa i te rei, e ko tano mo haka tere e rāua, takoa ana ai ko uru 'ā ki roto i te voto mo hā'ū'ū ki te aŋa rake-rake he hetu ki te Banco Central.
3. Te kope mo ai ko haka e'a 'ā e ko tano mo uru pe he consejera, e 'ina takoa e ko tano mo aŋa i rote Banco Central 'o mo ai o te rāve'a mai haho, e 'ina ko 'ati mo ai tētahi ūtu'a ko tā 'ā i ruŋa i te rei.
Aratikuro 363.
1. E ko tano mo o'o ki rote nuku-nuku o te Consejo te taŋata 'o te vi'e i roto i te matahiti e tahi pē tu'a 'o i roto i te ho'e 'ahuru mā piti 'āva'e pē tu'a ki te uru iŋa a ia i aŋa rō i haka tere rō pa he pū'oko gerente, 'o ejecutivo i roto i te empresa bancaria, pē ira 'ā i rote administradora o te fondo, 'o tētahi atu e ai rō 'ā te aŋa o ruŋa i te roa era o te finanza, o te moni 'e tētahi atu haka tere iŋa ta'e tano ko tā 'ā i ruŋa i te rei.
2. I te hora era he haka e'a mai roto i te haka tere iŋa nei he hiko te tōro'a 'e te nūna'a ko aŋa 'ā i roto hora era ko e'a 'ā e ko tano mo aŋa i roto i tētahi kona i roto i te ta'u nei e ho'e 'ahuru mā piti 'āva'e.
Ministerio Puvriko
Aratikuro 364.
1. Te Ministerio Puvriko he nuku-nuku autónomo a i rō 'ā te rāua 'āpapa iŋa 'e te rāua aŋa he haka tika i te rauhuru rara o ruŋa i te haka tere iŋa rake-rake 'e mo rāua e kī ana ai he parau mau te horo 'o ko hape 'ā o ruŋa i te imputado. Te haka tere iŋa o te vaha penal puvrika i ma'u ai te 'āriŋa o te pukuraŋa, ko tā 'ā i ruŋa i te rei.
2. I roto i te rāua haka tere iŋa e mo'a e haka rarama te haka tere iŋa taŋata, e u'i takoa a ruŋa i te roa hōhonu o te vi'e o te taŋata ko ku'i-ku'i 'ā o te roa era e u'i i te rāve'a ta'ato'a 'e i te nūna'a mo hokorua i roto i tō'ona ati, 'e pē ira 'ā ki te nūna'a mata'ite.
3. Te haka tere iŋa o te nuku-nuku administrativo mo haka takea i rote horo te rauhuru rāve'a, e tano nō te Ministerio Puvriko takoa mo rara 'e mo kimi tō'ona rāve'a o roto o te roa era e ai rō 'ā te haka tere iŋa penal puvriko o te delito, 'e te delito nei e hetu rō 'ā ki te roa era o te providad ki te 'ono puvriko 'o ki te ati i ruŋa i te 'ono jurídico o te ta'ato'a.
4. E ai rō 'ā te roa e tano nō rāua mo haka tere pa he juridiccional.
5. E te nūna'a ko hetu 'ā te derito 'e tētahi atu nūna'a ko kī 'ā e te rei, e tano nō takoa mo aŋa i te rāua horo.
6. Te Ministerio Puvriko e tano nō mo va'ai i te roŋo ki te Fuerza o te Orden 'e pē ira 'ā ki Seguridad Puvrika mo haka tere, i roto i te roa era takoa mo uru ki roa hē i haŋa ai mo tu'u 'e he aha te aŋa 'e pē ira 'ā takoa mo hāito ana ai ko haka roŋo 'ā 'e ko aŋa 'ā rāua. Te nūna'a mūto'i e haka roŋo ki te vānaŋa era 'o ki te roŋo era ko kī 'ā e te ministerio 'e e ko tano rāua mo va'ai 'e mo pāhono, o ruŋa i te haka tere nei, o ruŋa i te justicia 'o legalidad, e rāua me'e nō mo kī e haka takea te parau, te autorización judicial, 'e mo ai i kī tahaŋa nō hai vānaŋa.
7. Ta'ato'a haka tere iŋa 'o rave'ino 'o mo haka ku'i-ku'i i te imputado 'o ki tētahi atu i roto i te haka tere iŋa ko tā 'ā i ruŋa i te Tāpa'o Hōhonu, e kī ena e va'ai 'e e ha'atia e te judicial 'e e ai te motivo i ra'e.
Aratikuro 365.
1. Mo te rei e tahi e kī pē hē ana haka tī-tika 'e pē hē rāua ana haka tere te Ministerio Puvriko, 'e ki ruŋa i te rāve'a riva-riva mo haka tere 'e he aha te rāua me'e mo aŋa ki tano ai te nu'u e aŋa rō 'ā mo fiscale 'e takoa pē hē 'e o ruŋa i te aha ana haka e'a.
2. Te pū'oko haka tere o te Ministerio Puvriko i roto i te ta'u ta'ato'a e kī riva-riva o ruŋa i te aha 'e pē hē ki te fiscal mo aŋi riva-riva o ruŋa i te rara 'e o te haka tere iŋa o te acción penal.
3. Te fiscal ŋā vi'e 'o ŋāŋata 'e pē ira 'ā nu'u aŋa e tano nō mo iri mo oho a ruŋa i roto i te rāua vaha era o te aŋa, he rāve'a e tahi mo haka pūai i te rāua haka tere iŋa 'e pē ira 'ā i te rahi o te rāua 'ite i haka tere i oho mai ai. E haka oti te rāua aŋa i te ta'u era ko o'o 'ā ki te hitu 'ahuru matahiti.
Aratikuro 366.
1. E ai e tahi fiscalia i roto i te vaha ta'ato'a o te región, e tano nō takoa te rei mo kī e ai haka 'ou e tahi.
2. Te nūna'a mo aŋa pe he fiscal regional e ai ko aŋa 'ā i roto i nī ŋā haka tere iŋa 'ā takoa e rima matahiti 'o mai te rima matahiti pē ruŋa, 'e e ai kai haka tere pa he fiscal regional 'e ko hāpī 'ā o ruŋa i te formación especializada 'e pē ira 'ā takoa e ai tētahi haka tere iŋa ko tā 'ā i ruŋa i te rei.
3. E ma'u i te tōro'a nei i roto i te hā matahiti 'e i oti era tā'ana aŋa, e tano nō mo hoki haka 'ou mo aŋa i roto i te Ministerio Puvriko. E ko tano mo vae haka 'ou mo uru ki roto i te tōro'a nei o te fiscal regional.
Aratikuro 367.
1. Te pū'oko haka tere o te Ministerio Puvriko i ruŋa o te Fiscal Nacional, e ono matahiti ana ma'u i te tōro'a nei, e ko tano mo vae haka 'ou.
2. He kī 'e haka tōro'a i roto i te koro o te Congreso o te Riputā 'e Riputao, 'e pē ira 'ā o te Cámara o te Regione, e ai te rahi ra'a o te nūna'a i roto i te koro nei. E ai e toru 'īŋoa ko kī 'ā e te Peretiteni vi'e 'o taŋata o te República, 'e pē ira'ā takoa e ai i roto i te koro nei te Consejo o te Alta Dirección Puvrika, ko tā 'ā te haka tere iŋa i ruŋa i te rei.
3. E ai ho'e 'ahuru mā pae matahiti a ruŋa e ma'u rō 'ā te tōro'a ena a he abogada 'o abogado, e ai tō'ona haka tere iŋa hōhonu pa he taŋata mo voto 'e takoa e haka takea ki tō'ona parau pē nei ē e tano nō mo uru mo haka tere i roto i te tōro'a nei.
4. Te aŋa o te Fiscal Nacional
a) He ma'u i te Comité o te Ministerio Puvriko 'e he haka tere te piri iŋa i rote roa era ordinaria 'e pē ira 'ā extraordinaria.
b) E ma'u i te tōro'a o te institución i roto i tētahi nuku-nuku o te Mōtuha.
c) E haka tere a roto i te henua mo haka tī-tika i te roa era o te poritika o te persecución penal e ko kī 'ā te Comité o te Ministerio Puvriko.
d) He haka tere 'e he haka tika i te poritika mo aŋa profesional o te rauhuru nūna'a o te Ministerio Puvriko.
e) He kī i te 'īŋoa o te fiscal regional, mai roto i te toru taŋata ko haka ma'u 'ā e te koro nui regional o rā kona.
f) Mo rāua e kī ko ai te fiscal, mai roto i te toru o te nūna'a Komitē ko va'ai 'ā e te Ministerio Puvriko.
g) 'E tētahi atu ko tā 'ā i ruŋa i te Tāpa'o Hōhonu.
Aratikuro 368.
1. E ai e tahi Komitē o te Ministerio Puvriko 'e i roto te nūna'a o te fiscal regionale 'e pē ira 'ā nacional 'e mā'ana e haka tere.
2. Te Komitē nei mo rāua e haka tika i te poritika mo tute mo rava'a i te roa penal era 'e pē ira 'ā i te haka tere iŋa mo tu'u ki te roa o te parauti'a e kimi ena e rāua, e aŋa a roto i te roa ma'itaki, riva-riva, parauti'a, 'e e haka tere a roto i te roa hōhonu o te sociedad 'e pē ira 'ā takoa e mo'a te haka tere taŋata.
3. Te aŋa o te haka tere iŋa o te nūna'a o te Ministerio Puvriko ko 'āpapa 'ā pē rā:
a) He asesora 'e he hā'ū'ū ki te Fiscal Nacional i roto i te haka tere iŋa o te rauhuru nuku-nuku 'e e haka topa te mana'u mo aŋa riva-riva, mo rava'a o te roa era e kimi era.
b) He hāito'e he u'i i te aŋa iŋa i roto i te ta'u ta'ato'a 'e te haka tere iŋa o te fiscale ŋā vi'e 'o ŋā ŋata 'e pē ira 'ā o te nūna'a e aŋa era i rote Ministerio Puvriko.
c) He haka tere i tō'ona tōro'a mo haka tī-tika o ruŋa o te nūna'a aŋa o te Ministerio Puvriko 'e koia ko te haka tika ki ruŋa i te rei.
d) Mo rāua e kī ko ai te Director Ejecutivo Nacional.
e) Mo rāua e ma'u i te 'īŋoa o te taŋata 'o o te vi'e hoko toru mo va'ai te tōro'a o te fiscal.
f) E tētahi atu ko tā 'ā i ruŋa i te Tāpao Hōhonu 'e i ruŋa i te rei.
Aratikuro 369.
E ai rauhuru fiscal o te Ministerio Puvriko, e a rāua he haka tere i te rāua aŋa ko kī 'ā pē hē, e ko tā 'ā i ruŋa i te Tāpa'o Hōhonu e pē ira 'ā i ruŋa i te rei.
Aratikuro 370.
Te kope mā'ana te haka tere pa he fiscal nacional 'e pē ira 'ā te nūna'a fiscal regionale, pau rō te matahaiti e ma'u te rāua cuenta puvrika 'e te rāua haka tere iŋa mo haka hōhora i roto i te Congreso ki te Riputā 'e ki te Riputao, 'e pē ira 'ā ki te Cámara o te Regione, i roto te koro piri ananake, 'e te rua e aŋa e hōhora ki te koro nui regional o te rāua kona.
Aratikuro 371.
1. Te nūna'a aŋa pa he Fiscal Nacional 'e pē ira 'ā te fiscal o te regione e tano nō mo haka makenu e te Corte Suprema, e ai ko kī 'ā e te Peretiteni vi'e 'o taŋata o te República, 'e takoa e te nūna'a o te Riputā 'e o te Riputao 'o e ai ho'e 'ahuru nūna'a o roto, o te ai 'ina rāua capacidad 'e ko hape 'ā ki te roa era o te providad 'o i roto i te negligencia i rote haka tere iŋa o tō'ona tōro'a o tā'ana aŋa. Te Corte e 'ite i rote roa era o te pleno ko ohu tahi 'ā o ruŋa i te haka tere iŋa nei. 'E e hā'au te to'o iŋa o te haka e'a iŋa 'e e ai te rahi ra'a o te voto i roto i te koro nei, pē ira 'ā te nūna'a.
2. Te haka e'a iŋa o te fiscalia nacional e tano nō takoa mo nono'i e te kope era ko ia te fiscal nacional.
Matato'a o te Mau Pukuraŋa
Aratikuro 372
1. Te Matato'a o te Mau Pukuraŋa he nuku-nuku e tere ena autónoma e ai rō 'ā tō'ona personalidad jurídica 'e tō'ona patrimonio ō'ona ma'u 'ā, 'e tā'ana aŋa he hokorua he va'ai i te vaha o te roa era o te defensa penal ki te nūna'a ko horo 'ā o ruŋa i te haka tere iŋa pa he crimen, 'e tano nō mo ai o ruŋa 'e e 'ite e te hare ti'a mau hai competencia ki te roa era o te penal, mai te hora era ka ha'amata era te rara iŋa mo tū kope tōtōā nei 'e ka tu'u rō ki te roa era ko kī 'ā ana ai e haka ūtu'a pē hē ka haka ūtu'a era, pē hē te hope'a ra'a 'e pē ira 'ā takoa 'ina he defensa letrada.
2. Te Matato'a o te Mau Pukuraŋa e tano nō i roto i te causa era ka uru era mo oho ki te roa era o te vaha internacional o te haka tere iŋa taŋata.
3. Te rei he kī pē hē ana haka tī-tika 'e he aha te aŋa mo haka tere e te Matato'a o te Mau Pukuraŋa 'e takoa e hāpa'o i tō'ona haka tere iŋa i haho.
Aratikuro 373.
1. Te haka tere iŋa o te Matato'a o te Mau Pukuraŋa e ai e tahi defensora 'o defensor penal puvriko.
2. Te haka tere iŋa o te defensa jurídica e hā'ū'ū rō 'ā ki te Matato'a o te Mau Pukuraŋa, e ko tano mo licita 'o mo haka tere e te abogado partikurare, e 'ina ko 'ati takoa i te roa era mo contrata i rote ta'u 'iti-'iti nō e tahi i roto i te ku'i-ku'i, 'e ko tā 'ā i ruŋa i te rei.
Aratikuro 374.
1. Te haka tere iŋa o te Matato'a o te Mau Pukuraŋa e ma'u e te defensora e tahi 'o e te defensor nacional, 'e e ono matahiti i roto i tōro'a nei 'e e ko tano mo vae haka 'ou.
2. E kī i te 'īŋoa mo haka tere i roto i te koro o te Congreso o te Riputā 'e o te Riputao 'e pē ira 'ā o te Cámara o te Regione i roto i te rahi ra'a o te nūna'a, 'e te Peretiteni he ma'u e toru 'īŋoa, ko tā 'a te haka tere iŋa nei i roto i te rei.
He Agencia Nacional mo Hāpa'o i te Parau o te taŋata.
Aratikuro 375.
E ai e tahi nuku-nuku autónoma, tō'ona 'īŋoa He Agencia Nacional mo Hāpa'o i te Parau o te taŋata, 'e te rāua aŋa he hāpa'o i te rauhuru parau 'o haka tere iŋa o rāua, e ai rō 'ā te rāua haka tere iŋa a roto i te roa era normativa, mo rara, mo u'i, mo mata'ite 'e pē ira 'ā takoa mo haka ūtu'a ki te nuku-nuku puvrika 'e pē ira 'ā privado, 'e e ai rō 'ā te rāua tōro'a mo haka tere pē ira, 'e te rahi ra'a o te nu'u 'e o te nūna'a mo aŋa i roto, ko tā 'ā i ruŋa i te rei.
Corte Constitucional
Te Corte Constitucional he nuku-nuku autónomo e tahi, pē ira 'ā técnico 'e profesional, 'e te rāua aŋa he haka tere i te justicia constitucional mo tu'u ki te roa era he haka tere riva-riva a ruŋa i te Tāpa'o Hōhonu, koia ko tō'ona haka tere iŋa hōhonu i rote roa era o te nūna'a legislativo, 'e pē ira 'ā o ruŋa i te presución de constitucionalidad o te rei 'e i te kimi haŋa i te rāve'a mo haka aŋi-aŋi 'o mo aŋi-aŋi pē he haka tika era o ruŋa i te Tāpa'o Hōhonu. Te rāua haka tere iŋa e ai nō o ruŋa i te derecho.
Aratikuro 377.
1. Te Corte Constitucional e ai e ho'e 'ahuru mā ho'e nūna'a o roto, 'e e tahi o rāua mo haka mōtuha. E vae i roto i a rāua 'e e haka tere e rua matahiti.
2. Te jueza 'o te jueze o te Corte Constitucional e iva matahiti i roto i tō'ona tōro'a mo haka tere, e ko tano mo vae haka 'ou 'e ana haka 'āpī haka 'ou e ai haka topa-topa i roto i te toru matahiti ko tā 'ā i ruŋa i te rei.
3. E te haka tōro'a iŋa o te nu'u nei e u'i te rāua 'ite, te rāua rāve'a técnico 'e pē ira 'ā te roa profesional era a ruŋa i te haka tere iŋa nei 'ā.
a) E hā nūna'a ko vae 'ā i roto i te koro o te Congreso o te Riputā 'e o te Riputao o te Cámara o te Regione, e ai te rahi ra'a o rāua i roto i te koro.
b) E toru nu'u ko vae 'ā e te peretiteni o te henua.
c) E hā nu'u ko vae 'ā e te Consejo de Justicia mai roto i te concurso puvriko, 'e mo ai ko kī 'ā te 'īŋoa pa he jueza 'o jueze o te Sistema Nacional o te Justicia, he haka kore mai roto i tō'ona tōro'a pa he cargo judicial 'e mai te hora era ko kī 'ā a ia he funcionario o te Corte Constitucional.
4. Te nu'u mo uru ki rote haka tere iŋa nei pa he jueza 'o juez o te Corte Constitucional e ai he abogada 'o he abogado 'e ka ho'e 'ahuru mā pae matahiti o te haka tere iŋa pē ira, e ai he profesional, e ai ko aŋi-aŋi 'ā 'e ko mata'ite 'ā tō'ona haka tere iŋa 'e tō'ona 'ite profesionalmente 'o académica, 'e mo ai pē ira e u'i ki te kope era e rahi rō 'ā tō'ona especialidad i rote roa era o te derecho.
5. Mo te rei e tahi e kī pē hē ana 'āpapa 'e ana haka tī-tika, pē hē ana haka tere, 'e te rāve'a ta'ato'a 'e pē ira 'ā te nu'u mo aŋa i roto, te moni mo 'ouhou 'e pē ira ā te estatuto o rāua pā he Corte Constitucional.
Aratikuro 378.
E te nūna'a o roto i te Corte Constitucional e haka tere independiente mai tētahi tōro'a era o te henua 'e a rāua e ko tano mo haka tere i te roa era o te inamovilidad. He haka tere i te rāua tōro'a o te ai ko tano 'ā mo te ta'u mo e'a, 'e takoa mo ai ko ku'i-ku'i 'ā i te roa era o te rei, o te ai ko renuncia 'ā o te sentencia penal condenatoria, pē ira 'ā o te roa o te remoción 'e pē ira 'ā o te māui-ui e ko tano mo haka tere i te aŋa 'e tētahi atu ko tā 'ā i ruŋa i te rei.
Aratikuro 379.
1. Te haka tere iŋa o te tōro'a nei o jueza o juez o te Corte Constitucional e aŋa i ruŋa i nī haka tere mau nō.
2. E ko tano mo ai he jueza 'o juez o te Corte Constitucional, te nu'u ko aŋa 'ā i rote cargo de elcción popular, 'e te nu'u ko aŋa 'ā pa he ministro 'o ministra de estado 'e tētahi atu o ruŋa i te roa era exclusiva confianza o te Gobierno, i roto i te rua matahiti a tu'a ki tō'ona nombramiento. 'E pē ira 'ā takoa te nūna'a e aŋa rō 'ā i roto i te Corte Constitucional e ko tano mo uru ki roto i te tōro'a nei 'e pē ira 'ā mo te nūna'a jueza 'o juece o te Sistema Nacional o te Justicia.
3. I oti era tō'ona haka tere iŋa 'e i roto i te ho'e 'ahuru mā va'u 'āva'e pē mu'a e ko tano mo uru. Ki te rauhuru cargo popular 'e takoa de confianza exclusiva o te autoridad puvrika.
4. Mo te rei e kī i tētahi rāve'a e ko tano mo uru ki roto i te tōro'a nei mo haka tere.
Aratikuro 380.
1. Te aŋa o te Corte Constitucional he:
a) E 'ite e haka tika i te haka tere iŋa ko hape 'ā i ruŋa i te precepto legal 'e te haka tika iŋa kai tano ki te kī haŋa era i ruŋa o te Tāpa'o Hōhonu.
Te hare ti'a mau ko 'ite 'ā o ruŋa i te aŋa kai haka mao he oficio 'o ko kī 'ā ki te parte e tano nō mo haka takea pa he constitucionalidad o ruŋa i te precepto legal e tano mo haka riva-riva e te uru iŋa e te juez. 'E i roto i te roa nei e ko tano mo u'i e ia i te haka tere nei, i te ku'i-ku'i nei 'e te solicitud nei mo ai ko haka ma'u 'ā ki te Corte Suprema. Te Corte Constitucional he u'i i te rāve'a mo te inaplicabilidad 'e te rahi ra'a o te nūna'a o roto.
b) He 'ite e he haka tī-tika o ruŋa i te inconstitucionalidad o te precepto haka tere a roto i te rei.
Mo ai e tahi 'o e rua ko kī haŋa pē nei ē inaplicabilidad o te precepto legal 'e ko haka tano 'ā ki ruŋa i te ti'ara'a a) o te aratikuro nei, e ai rō 'ā te haka tere iŋa puvrika mo kī ki te Corte pē nei ē he inconstitucionalidad 'e te haka tere iŋa nei, 'ina he 'ino mo haka ma'u a roto i te oficio e tahi. Te kī haŋa nei o ruŋa i te inconstitucionalidad e aŋa hai voto haka tika 'ā e toru quinto o te rahi o te nūna'a i rote koro o te Corte Constitucional.
E pē ira 'ā, te Corte Constitucional e tano nō mo kī pē nei ē te constitucionalidad o te precepto legal, nei 'e ko ki 'ā i te hora ra'e era 'ā kai tano mo haka tere 'e ko tā 'ā i ruŋa i te ti'ara'a a) o te aratikuro nei, 'e he nono'i te Peretiteni vi'e 'o taŋata o te República ki rote un tercio o te nūna'a i roto i te Congreso o te Riputā 'e Riputao 'e pē ira 'ā o te Cámara o te Regione, o te gobernadora 'o gobernador regional 'o e ai ko vāeŋa 'ā te rahi o te nūna'a i roto i te asamblea regionale. Te inconstitucional nei he kī e te quórum o te cuatro quinto o tō'ona nūna'a 'e i roto i te koro.
c) E 'ite 'e he haka tika o ruŋa i te inconstitucionalidad e tahi 'o e rahi rō atu 'ā o te estatuto regional, o te autonomía territorial indígena 'o o tētahi atu vaha territorial.
Te haka tere iŋa nei e tano nō e te Peretiteni vi'e 'o taŋata o te República mo haka takea ki te un tercio o te nūna'a o te Cámara o te Regione.
d) Mo 'ite 'e mo haka tī-tika i te ture i te roa era te Peretiteni vi'e 'o Peretiteni taŋata o te República kai haka rarama i te rei i te hora era ko tano 'ā mo haka takea mo haka rarama 'e ko haka tere 'ā hai me'e kē kai tano ki te haka tere iŋa.
Te haka tere iŋa nei e tano nō mo haka rarama e te nuku-nuku o te Tōro'a Tāpura o te Rei 'o o te cuarta parte o te nūna'a i roto i te koro, i roto i te toru 'ahuru mahana pē mu'a ko haka ma'u 'ā te roŋo e kī rō 'ā ko impugna 'ā i roto i te ono 'ahuru mahana ki te ta'u era mo haka takea, mo haka rarama 'o mo haka tere e te Peretiteni o te República, i rā ta'u ia ana to'o i rā rei ana haka tikea. E mo'a e te Corte mo to'o i te ture nei, he kī i roto i tā'ana sentencia rei pē nei ē 'ina kai ratifica 'e kai haka tere, kai haka takea 'e ko hape 'ā te aŋa iŋa.
e) E 'ite e haka tika o ruŋa i te constitucionalidad o te decreto 'o o te resolución o te Peretiteni vi'e 'o Peretiteni taŋata o te República, 'e o te Contraloría General o te República i haka tere ki te rāua mana'u kai tika ki ruŋa i te roa era o te Tāpa'o Hōhonu, mo ai ko ohu mai 'ā e te taŋata ā'ana te ma'u o te Presidencia o te República.
f) E 'ite e haka tika o ruŋa i te constitucionalidad o te reglamento 'e o te decreto o te Peretiteni o te República, ko tā 'ā i roto i te roa o te potestad reglamentaria e 'ina kai u'i e te rei.
Te Corte e tano nō mo 'ite o ruŋa i te roa haŋa era e te Congreso o te Riputā 'e o te Riputao 'e takoa o te Cámara o te Regione, 'o o te tahi tercio o te nūna'a o roto, i roto i te toru 'ahuru mahana pē mu'a mai te hora era ko haka rarama 'ā 'o ko haka takea 'ā i te roŋo era o ruŋa.
g) E hā'ū'ū mo haka tika i te ku'i-ku'i mo ai i roto o te rauhuru nūna'a o te Mōtuha Henua, i roto i te roa era o te territorio, 'o i roto i te nūna'a aŋa ki te Mōtuha Henua, e te roŋo e haka uŋa e te ŋā nu'u ena ko kī 'ā i ruŋa nei.
h) He haka tika i te ku'i-ku'i e ai ena i roto i te pū'oko haka tere poritika administrativa i roto i te hare ti'a mau.
i) He haka tika i te ku'i-ku'i o te haka tere iŋa i roto o te nūna'a o te Congreso o te Riputā 'e o te Riputao 'e takoa o te Cámara o te Regione, 'o i roto i rāua 'e i te Peretiteni vi'e o taŋata o te Henua.
j) E tētahi atu ko tā 'ā i ruŋa i te Tāpa'o Hōhonu.
2. I te roa era ko ai te ku'i-ku'i o te haka tere iŋa ko tā 'ā i roto i te ti'ara'a h) 'e i) e tano nō mo u'i e te nūna'a pū'oko o te hare ti'a mau i roto i rā vaha o te ture.
3. E tētahi atu, te haka tere iŋa, te quórum 'e te haka parauti'a mau mo haka tere 'e mā'ai he u'i a roto i te rei.
Aratikuro 381.
1. Te roŋo hope'a o te Corte Constitucional e aŋa i te piha o te pleno, i rote rahi ra'a o te nūna'a, e 'ina he 'ati o ruŋa i te roa era ko tā 'ā i ruŋa i te Tāpa'o Hōhonu e i ruŋa i te rei.
2. Te Corte Constitucional ana ha'ati'a i te inconstitucionalidad 'o i te inaplicabilidad o ruŋa i te precepto e tahi i te roa era e ko tano mo huri mo hā'aura'a mo ta'e ai o te 'ati o te roa era inconstitucional.
3. I te hora era ko kī 'ā te inaplicabilidad o te precepto legal, e ko tano mo haha'o 'o mo aŋa i rote gestión judicial era i roto i ha'amata i aŋa ai te ku'i-ku'i ai te constitucionalidad.
4. Te sentencia ko kī 'ā kai haka tere te precepto a roto i te tāpa'o hōhonu, i tū hora 'ā he kī 'ina kai tano, e haka tapa e he to'o mai rote haka tika iŋa jurídico ki te rua mahana o te haka rarama o te sentencia nei i roto i te ve'a 'o Parau 'Āpī o te Henua. E ai rō 'ā tō'ona haka tere iŋa vinculante, e aŋa te nuku-nuku ta'ato'a o te rauhuru, nūna'a o nuku-nuku, e ko tano mo kī 'ina e 'ina e tahi rāve'a mo haka tika haka 'ou.
KAPITURO XI. TE HAKA TIKA E TE HURI O TE TĀPA'O HŌHONU
He reforma constitucional
Aratikuro 382.
1. Te proyecto o te reforma o te Tāpa'o Hōhonu e tano nō mo ha'amata hai roŋo ki te peretiteni, hai moción ki te riputā 'e riputao 'o ki te mōtuha o te region, o te ai ko uŋa 'ā te pukuraŋa 'o ko uŋa 'ā e te hau tupuna.
2. Mo ha'ati'a i te proyeto o te reforma e ai te rahi ra'a o te nūna'a cuatro séptima te rahi i roto i te koro o te Congreso o te Riputā 'e Riputao e pē ira 'ā o te Cámara o te Región.
3. Te proyecto o te reforma constitucional he ha'amata mai te mau pukuraŋa e ai ko pu'a 'ā i te rima i roto i te kī haŋa ena ko tā 'ā i ruŋa i te Tāpa'o Hōhonu.
4. Ta'ato'a proyecto o te reforma constitucional e hā'aki riva-riva i ruŋa pē hē i popo ai i haha'o, 'o pē hē i kāmiare ai, 'o pē hē i huri ai, 'o pē hē i haka kore ai te norma o te Tāpa'o Hōhonu.
5. Te me'e kai u'i i ruŋa i te kapituro nei 'o kai haka tika, e haka tere a roto i te roa era o te tramitación o te proyecto o te reforma constitucional, te haka tere iŋa o ruŋa 'e pē hē e haka tere e te haka tika iŋa o te rei, e mo'a i te ta'u ta'ato'a i te quórum ko tā 'ā i ruŋa i te aratikuro nei.
Aratikuro 383.
1. Te Peretiteni vi'e 'o taŋata o te República e ohu ki te referéndum ratificatorio mo ai o ruŋa i te proyecto o te reforma constitucional ko ha'ati'a 'ā e te Congreso o te Riputā 'e o te Riputao 'e pē ira 'ā te Cámara o te Regione, 'e takoa ko haka makenu 'ā i te roa hōhonu o te haka tere iŋa poritika 'e pē ira 'ā i te ta'u o te peretiteni; 'e te aŋa iŋa o te Congreso o te Riputā 'e o te Riputao o te Cámara o te Regione 'e te rahi o te ta'u mo noho te nūna'a i roto; he haka tere o te estado regional; te roa hōhonu o te haka tere taŋata; 'e pē ira 'ā te kapituro era o te huri 'e o te mono o te Tāpa'o Hōhonu.
2. Mo ai te proyecto o te reforma constitucional ko ha'ati'a 'ā e te dos tercio o te riputā 'o riputao 'e pē ira 'ā o te representate regionale i roto i te koro, 'ina ko haka ma'u ki roto i te referéndum ratificatorio.
3. Te referéndum e haka tika e haka tere pe he kī haŋa era i ruŋa i te Tāpa'o Hōhonu 'e pē ira 'ā i ruŋa i te rei.
4. Mo ai ko aprueba 'ā te proyecto o te reforma constitucional 'e te Congreso o te Riputā 'e o te Riputao 'e pē ira 'ā e te Cámara o te Regione, te Congreso he haka ma'u ki te Peretiteni o te henua o te República, 'e mā'ana i roto i te ta'u era o te toru 'ahuru mahana, e haka tere a rote referéndum ratificatorio.
5. Te reforma constitucional ko ha'ati'a 'ā e te Congreso o te Riputā 'e o te Riputao 'e pē ira 'ā e te Cámara o te Regione, he aŋi-aŋi rō ai pē nei ē ko ha'ati'a 'ā ana ai ko rahi 'ā te nūna'a 'e te voto tano i rote roa era o te referéndum.
6. Te Mōtuha Henua he haka tikea 'e he haka rarama i te propuesta o te reforma ko haha'o 'ā ki te roa era o te referéndum, pe he kī haŋa era i ruŋa i te Tāpa'o Hōhonu 'e i ruŋa i te rei.
Aratikuro 384.
1. E ai mai te ho'e 'ahuru pē ruŋa porciento o te mau pukuraŋa i ruŋa i te padrón hope'a era electoral, e tano nō mo haka takea e tahi propuesta o te reforma constitucional mo voto a roto i te referéndum nacional i muri i tētahi elección 'o i muri i tētahi voto iŋa.
2. I roto i te ta'u o te ho'e hānere mā va'u mahana mai te hora era ko haka pāpa'i 'ā te propuesta 'e ko aŋi-aŋi 'ā e te mau pukuraŋa, e tano nō mo kimi i te patrocinio ko tā 'ā.
3. Te propuesta mo te reforma constitucional he aŋi-aŋi ko ha'ati'a 'ā mo ai ko tu'u 'ā ki te rahi era o te voto e kī era.
4. He aŋa mau o te Tōro'a Tāpura o te Rei 'e pē ira 'ā o te nūna'a o te Mōtuha Henua mo haka rarama i te ŋā propuesta nei o te reforma mo haha'o ki rote roa era o te referéndum.
He haka tere iŋa mo aŋa i te Tāpa'o Hōhonu 'āpī
Aratikuro 385.
1. Te reemplazo ta'ato'a o te Tāpa'o Hōhonu e aŋa a roto i te koro nui constituyente ko haka uŋa 'ā a roto i te referéndum.
2. Te referéndum constituyente e tano nō mo aŋa pa he iniciativa o te mau pukuraŋa. E tahi nuku-nuku o te taŋata e ai rō 'ā tō'ona haka tere iŋa mo voto, he hokorua i te convocatoria nei hai tāpura, e ai piti 'ahuru mā pae porciento o te rahi ki te padrón electoral era mo te voto hope'a.
3. E tano nō takoa te Peretiteni vi'e 'o taŋata o te República a roto i te decreto e tahi mo uŋa te roŋo ki te referéndum, 'e te referéndum nei e ai ko ha'ati'a 'ā e te sesión ko 'āmui 'ā ki te Congreso o te Riputā 'e o te Riputao 'e te Cámara o te Regione 'e e ai e toru quinto o te nūna'a o roto i te koro.
4. E pē ira 'ā te convocatoria mo te Congreso o te Riputā 'o o te Riputao 'e pē ira 'ā te Cámara o te Regione 'e i rote koro ta'ato'a a roto i te rei e tahi ko ha'ati'a 'ā e te rua tercio o te nūna'a o roto o te koro nei.
5. Te koro mo haka tu'u o te koro nui constituyente ka ha'ati'a ana ai te referéndum ko vota 'ā mo haka tere pē ira 'e te rahi ra'a o te voto ko riva-riva 'ā te tā iŋa.
Aratikuro 386.
1. Te koro nui constituyente tā'ana aŋa nō e pāpa'i i te propuesta o te Tāpa'o Hōhonu 'āpī. 'E ana ai i roto te nu'u e ai e haka pā 'e pē ira 'ā a roto i te roa era o te equidad territorial, 'e te uru iŋa o te rauhuru nūna'a independiente 'e tētahi atu o te vaha poritiko 'e koia ko te escaño reservado mo te nūna'a o te hau tupuna.
2. Mo te rei e tahi he haka tika i te piri iŋa ananake; i te haka tere iŋa o te eleccione; e hia ta'u, e 'ina ko ai e ho'e 'ahuru mā va'u 'āva'e pē raro; pē hē ka haka tika ena; 'e pē hē te rauhuru pukuraŋa o te kāiŋa ka o'o ena 'e te consulta indígena 'e te haka tere iŋa 'e tētahi atu haka tere iŋa nu-nui mo ha'ati'a mo haka tere mo haka makenu.
3. I oti era te pāpa'i he va'ai te propuesta o te Tāpa'o Hōhonu 'āpī ki te pū'oko, te Asamblea Constituyente i rā hora e haka marere en pleno derecho.
Aratikuro 387.
1. I oti era te aŋa o te Tāpa'o Hōhonu 'āpī, e ohu ki te referéndum mo ha'ati'a 'o mo ta'e ha'ati'a. Mo ai ko ha'ati'a 'ā e ai te rahi ra'a o te voto mai te vāeŋa pē ruŋa o te sufragio válidamente emitido.
2. Mo ai te propuesta o te Tāpa'o Hōhonu 'āpī ko ha'ati'a 'ā i roto i te plebiscito he ha'amata he haka rarama he ha'ati'a ai ka haka rarama rō.
E TAUTORU’A KI TE ŊAPOKI TAMARI’I MO ITE PEHE ANA ORA HAI MAUI NEI
HE HURU MO ITE MAI E TE MATU’A E TE TAŊATA PEHE ANA HAPA’O TATOU I TE TA’U NEI O TE COVID-19
Te parau nei he rava’a e koe i te ta’a to’a piha o hiva o te UNICEF te iŋoa i America Latina e i te Caribe mo haka ite ki te ta’a to’a taŋata - ki te hua’ai – ki te nu’u aŋa i te δpitara i te hare hapī e peira’a ki te pa’ari ta’a to’a hapa’o ŋapoki.
Te rave’a nei he tautoru mai o ruŋa i te Coronavirus hai huru o te haumaru – naho – naho – koro iti pe ira he ite mai pehe ana tautoru te ŋapoki – te raua mana’u – te me’e haŋa i te raua roa o te ŋa riki – riki.
O te nuna’a haka piri Desarrollo Infantil Temprano te iŋoa i aŋa e o te Protección a la Niñez, Genero y Educación i uī i haka tika riva – riva (Mo haha’o mai te ŋapoki maruhi – Te ŋapoki e airo’a te raua maui).
Ko horou ko kamiare’a te ta’a to’a me’e. Mo te ta’a to’a taŋata mo te matu’a tane mo te matu’a vahine e mo te taŋata hapa’o ko kamiare’a te noho iŋa i te mahana ko ai a te ku’i ku’i ko haŋu haŋu hureke a tatou ko ri’a ri’a ā te hakari pehe tatou vīa pe mu’a ka oho nei.
E ai no penei e ko ite a te ŋapoki he aha te me’e i kamiare e aŋi aŋi tahi ro a he aha te makenu e o te aha i topa ai. he aha te taŋata i hagu hagu hureke ai. E ai tako’a ro’a te hora ina raua he aŋi aŋi o ira he ri’a ri’a o he haka hureke te raua hakari tako’a.
Te huru o te aŋa nei mo haka take’a atu pehe te ŋapoki e kamiare nei me’e mau’a pe ira I KO TOPA MAI’A. Mo aŋi aŋi e koe i te raua huru – mo hapa’o ia raua – mo ha’i mai ki ruŋa ia koe.
Mo haka aŋi aŋi atu ka uī a ruŋa i te puka He vanaŋa o ruŋa i te coronavirus 19 ko ia ko te ŋapoki – ko te tamari’i.
KA UĪ TE RAUHURU HURU O TE ŊAPOKI
Me’e hauha’a he ite mai pehe te ŋapoki – te ŋapoki maruhi e airo’a te raua rave’a mo kī mai i te raua huru mana’u. A raua e ite iho ā i te vanaŋa e ite iho ā i te raua mana’u e pehe raua ana makenu. Te ati kai ma’a ā mo ki riva riva mai i te vaŋaga.I te āti mau mo te ŋapoki e maui ro’a i to’ona roa mo hapī - pehe ana vanaŋa mai - ana ki mai te raua me’e haŋa o koai ite ko maui ā. O ira he va’ai atu te vaha nei mo ite koe pehe ana hokorua ia raua.
¡Ta’a to’a ŋapoki e tahi no huru! I he haka take’a atu i raro nui te raua huru. Te hauha’a he noho koe he mata’i ta’i pehe i kamiare ai te raua noho iŋa mo ite mai pehe ana tautoru kia raua.
0 – 2 matahiti
- He moevarua – he ara – ara – ina he ha’uru – i ruga’a te moevarua.- He rava kai o he ta’e kai rahi.- Ko riri a ko pohe a mo taŋi rahi i te ta’a to’a hora. Ko riri tahaŋa ā.- He pohe mo noho i muri ia koe ta’a to’a hora o ko ia ko to’ona hokorua hapa’o ia ia.
2 – 3 matahiti
- He ati mo ha’uru ina kai haŋa – ina he rave’a mo ha’uru – ina he ha’uru rahi – he moevarua i te pō – ina kai haŋa mo ha’uru hokotahi nō.- He ata riri – riri i te matahiti nei ko apa ite ā mo ki atu ko hurekē a to’ona hakari – he oro oro atu i ruŋa ia koe ē e ko ite koe he aha.- E ai no penei e ko ri’a – ri’a ā – ko taŋi – taŋi ā e kai ite koe he aha – taŋi ena ka rahi atu.- Ko rahi ā te pohe mo noho i muri ia koe – i muri i te kope hapa’o ia īa.- He kamiare te huru – he huru e aŋa era e ata iti iti no ā pahe mimi o he vanaŋa atu pahe poki poreko iho.- E airo’a te ŋapoki he hureke te hakarī pahe rerehu – he maūi pu’oko – maūi kopū e oho ki te ōpitara.
4 – 6 matahiti
Pahe vanaŋa ra’e era e airo’a te tahi huru:- He āti mo noho mo haka roŋo.- He āti mo noho mo paru o ta’ana me’e mo korī.- He āti mo haka heruru te peho haŋa.- Ina e ko haŋa mo piri ki te tahi ŋapoki.
Te ŋapoki riki – riki he ma’u i te ta’a to’a me’e ki rote haha. Ina ko rehu peira raua e ite e oho ena pehe te henua e ora ena – peira he ite raua te hau’a – te haka pua’a – te huru o te me’e ta’a to’a - te makenu o te henua. Oira ka haka ma’itaki koe i ta’ana me’e mo korī e te kona mo korī o’ona e vanaŋa hai haumaru. Peira he noho riva – riva korua.
¿HE AHA TA’A ME’E MO AŊA?
Ka hapī hai re’o mo aŋi – aŋi o’ona hai to’ona matahiti – i te roa o to’ona maūi. E va’ai koe i te vaha mo te raua ūi o mo te raua mana’u ri’a – ri’a.
Ka ha’i mai: ka ha’i koe ia īa – ka haka hahine ki to’ona huru hakari – ka kī koe ko aŋi – aŋi ā ta’a vanaŋa ko koe i ite pehe ana hakaroŋo kia ia.Mo ai koe e hapa’o ro’a mai te tahi taŋata mo ta’e piri atu te maui – peira ta’a vanaŋa tu’u huru mo kī ta’a me’e haŋa e ai tako’a hai haumaru – ē koroiti nō.
He huru mo haka haumaru to’ona taŋi ē to’ona riri: me’e riva he ha’i koe ia īa – ko ite’a koe pehe to’ona huru – ko koe to’ona merahi – ka haka haumaru- ka tiaki ki rehe rehe ki oho. Hai koe - hai haumaru ena o ou ka naho naho ena. peira he ai te vaha mo haka roŋo atu ia koe.
Ka tautoru te raua mana’u: peira he ha’u ‘u koe kia ia he aha te ha’au ra’a o ta’ana me’e haŋa – ka nape koe ta’ana vanaŋa ki to’ona mana’u. Pe nei a na kī. ko ite’a au ko riri ā koe mo piri ki tu’u repahoa ko aŋi - aŋi ā e au. Ko haŋa’a koe mo ohu taua ki tu’u repahoa? mo ai o ta’a poki e maūi ro’a ina he rave’a mo ki ta’ana vanaŋa – ka kimi koe i te rave’a mo o’ona te hauha’a he tautoru kia īa ki to’ona mana’u.
E va’ai te vaha ki te ŋapoki: na koe e aŋa a i te hare – i tu’u kona aŋa e na koe e hapa’o mai ena i te ŋapoki. Ina ko aŋa rahi. Te me’e ra’e i te po’a he va’ai koe i tu’u hora ki te ŋapoki – mo te ŋapoki – he va’ai koe i te ha’i – i te hoŋi – haumaru. Na koe he take’a he tu’u he oho ro ai pe ira mai te po’a ki te pō. Ka aŋa ta’a me’e hai hokorua o ta’a ŋapoki. Ina ko rehu – ina koe ko aŋa rahi. Ka aŋa te me’e i pūe peira e riva nō.
E airo’a te vaha mo hokorua atu kia koe ki ta’a poki maūiMai ki hapī taua i te kona hare era.
Ka haka tika te korua mana’u mo noho mo koa pahe hua’ai: me e apī tatou noho iŋa i aŋarina – e ai nō pe nei e he noho tatou i te hare paurō te mahana e peira’a e rahi ro’a te hua’ai noho i te hare – e aŋa tahi ro ā. Ka noho korua ka haka tika te korua mana’u mo noho mo koa pahe hua’ai. Te piri nei he mahia atu i te huru o ta’a vanaŋa o tu’u mana’u o ta’ŋ me’e haŋa. Ka piri – ka mana’u – ka koa. Peira he ai te vaha o te ŋapoki i roto ia korua mo tautoru atu hai haumaru i te aŋa o te hare tako’a.
Ka haka rogo koe i te raua ūi i te raua mana’u. Ka haka take’a koe pehe raua ana ha’ere mo ite he aha ta’a me’e haka take’a ena. Ka hapī hai vanaŋa – hai peho – hai paru.
He va’ai te maūi he maruhi ki te koa ki te here mo raua: ka kimi te rave’a – te me’e haŋa o te ŋapoki he kori hai rauhuru me’e mo kori pe ira he take’a koe ko koa ā e ko kata ā. Peira tako’a ko hapī ā i te rauhuru me’e.
Ka hapa’o ta’a me’e aŋa i te mahana: haka hauha’a ta’a aŋa i te mahana peira te ŋapoki he kī he mana’u ko riva – riva ā ia. Ka haka ha’uru e haka ora raua tako’e – e va’ai ta’ana kai hai hora ē e haka koa. E airō te mahana he haŋa mo mata’i tai i te teata – o he haŋa mo kori nō o he tai’o ta’ana puka. ko riva’a peira. E hakaroŋo ta’ana me’e haŋa. i he va’ai atu te rauhuru mana’u mo haka koa hai hora ena a’au i te mahana.
He ana o te hara- He āra- He unu te vai vera- ¡He hapī te rauhuru me’e apī!- He kori haŋa e koe- He kai- He haka ora e he haka aŋa te manu’u hai huru rave’a apī- He haka makenu te hakari hai koa- He kai te me’e iti - iti- He tautoru i rote umu- He kai- He hopu- He ha’uru
Me’e hauha’a he tautoru te hua’ai ta’a to’a o te hare mo hapa’o i te ŋapoki. Peira he ite tako’a mai pehe i tuha’a ai te aŋa.
Ka ta’u te matahi he ŋavi’e te me’e hapa’o i te ŋapoki. I aŋarina ararua! mo te vi’e e mo te taŋata ka vahi te aŋa peira he take’a e he ite e te ŋapoki tako’a. Mo ai pe ira. He riva nō. Ko hapa’o riva – riva ā tu’u hua’ai.
Ka va’ai te aŋa ki te ŋapoki e riva tako’a no ā. Hai aŋa ko tano’a ki to’ona roa ki to’ona matahiti mo ite tako’a raua ko tautoru ā ki te hua’ai.
E ai ro’a te hua’ai hokotahi no – e kimi te rave’a mo tautoru kia ia o rahi ro te aga e he rohi - rohi. Ka huru era – ka huru era te aga – ta’a to’a tatou e tautoru atu ena. Ka Kimi te vaha mo ou tako’a – ka aga ta’a me’e haga. Ka Kimi te vaha ko ia ko tu’u hua’ai mo tautoru tako’a atu.
Ina ko rehu ka hakarē tako’a e tahi hora mo ‘ou pahe matu’a e ka aŋa ta’a me’e haŋa. Ka ōri – ka himene – ka koa. peira he riva mo take’a koe e te ŋapoki ko koa ā koe mo koa tako’a o raua.
Ka haka ora koe – ka ha’uru iti iti – ka kai riva riva – ka tahuti – ka vanaŋa ki tu’u hua’ai.
Ina e tahi pē koe mo aŋa te ta’a to’a me’e. Ko no ā ta’a aŋa.
Mo haŋa koe mo tautoru atu ka kī no mai. Ha piri ki te tahi mana’u pe koe ā mo tautoru ia korua ā.
He hāꞌau o te rauhuru henua o te pāꞌeŋa e tahi mo aŋi-aŋi pē hē ana uru e pē hē te haka tere iŋa mo te taŋata taꞌatoꞌa ꞌe hai tiꞌa mau o ruŋa o te noho iŋa naho-naho koia ko te nātura i América Latina ꞌe i te Caribe
He hāꞌau o te rauhuru Henua o te pāꞌeŋa e tahi mo aŋi-aŋi pē hē ana uru e pē hē te haka tere iŋa mo te taŋata taꞌatoꞌa ꞌe hai tiꞌa mau o ruŋa o te noho iŋa naho-naho koia ko te nātura i América Latina ꞌe pē ira ꞌā i te Caribe
Te aŋa nei i ruŋa ko tā ꞌā te hāꞌau taꞌatoꞌa o ruŋa o te hāꞌau o te rauhuru henua o te pāꞌeŋa e tahi mo aŋi-aŋi pē hē ana uru e pē hē te haka tere iŋa mo te taŋata taꞌatoꞌa ꞌe hai tiꞌa mau o ruŋa o te noho iŋa naho-naho koia ko te nātura i América Latina ꞌe pē ira ꞌā i te Caribe, i haka ꞌāpapa ai i Escazú (Costa Rica) i te 4 mahana o Tarahao i te taꞌu 2018 ꞌe i haꞌamata i haka tere ai i te 22 o Vai Tuꞌu Nui o te taꞌu 2021. Te aŋa nei i haka rarama ai mo hāꞌauraꞌa e taꞌe ko te aŋa parautiꞌa mau era ꞌāpapa era i te Hāꞌau era o te rauhuru Henua, rā aŋa ko i te rima o te Secretario General o te Naciones Unidas ko haka hāpaꞌo ꞌā.
I roto i te vaha web  http://www.cepal.org/acuerdodeescazu e tano nō mo rara a roto te rauhuru rāveꞌa o te hāꞌau nei.
He roŋo i haka rarama e te Naciones Unidas
LC/PUB.2018/8/Rev.1
Ko tuhaꞌa ꞌā: G
Te parau mau: Reꞌo marite
Copyright © Naciones Unidas, 2022
Te aŋa nei mo rāua mau nō e haꞌatiꞌa
Ko tā ꞌā i te Naciones Unidas, Santiago
S.22-00798
Esta publicación debe citarse como: Comisión Económica para América Latina y el Caribe (CEPAL), Acuerdo Regional sobre el Acceso a la Información, la Participación Pública y el Acceso a la Justicia en Asuntos Ambientales en América Latina y el Caribe (LC/PUB.2018/8/Rev.1), Santiago, 2022.
Te haꞌatiꞌa mo haka rarama i te aŋa nei e nonoꞌi ki te Comisión Económica mo te América Latina e pē ira ꞌā mo te Caribe (CEPAL), División de Publicaciones y Servicios Web, publicaciones.cepal@un.org. Te nuku-nuku henua o roto o te Naciones Unidas e tano nō mo haka rarama i te aŋa nei ꞌina ko nonoꞌi mo haꞌatiꞌa. Te meꞌe nō e pāpaꞌi e hāꞌaki ki te CEPAL.
ꞌĀpapa
Hāꞌauraꞌa
Te roa hōhonu o te aŋa
Nūnaꞌa Comisión Económica mo te América Latina ꞌe mo te Caribe (CEPAL)
He hāꞌau o te rauhuru Henua o te pāꞌeŋa e tahi mo aŋi-aŋi pē hē ana uru e pē hē te haka tere iŋa mo te taŋata taꞌatoꞌa ꞌe hai tiꞌa mau o ruŋa o te noho iŋa naho-naho koia ko te nātura i América Latina ꞌe pē ira ꞌā i te Caribe
Hāꞌauraꞌa
I tī-tika era i ꞌāpapa era te aŋa te ꞌīŋoa Agenda 2030 mo haka puai mo haka tere koia ko te noho naho-naho, te Nuku-nuku Henua o roto i te Naciones Unidas he haka tika i te hau o te ara riva-riva, mo noho naho-naho o te mau pukuraŋa koia ko te poro henua, i roto i hāꞌau ai mo uꞌi roa ꞌa muꞌa ꞌina e tahi mo haka rē a tuꞌa.
Te ŋā henua nei o te América Latina e pē ira ꞌā o te Caribe ko haka puai ꞌā i te uꞌi iŋa nei pē muꞌa, a roto i te rauhuru makenu rāveꞌa i tuꞌu ai ki te hāꞌau nui-nui nei i punua mai ai mai roto i te Conferencia o te Naciones Unidas o ruŋa o te Desarrollo Sostenible (Río+20), he hāꞌau raꞌe i aŋa o ruŋa o te noho iŋa naho-naho koia ko te nātura e pē ira ꞌā o ruŋa i te roa hōhonu o te nātura koia ko tōꞌona hauhaꞌa taꞌatoꞌa. He hāꞌau o te rauhuru Henua o te pāꞌeŋa e tahi mo aŋi-aŋi pē hē ana uru e pē hē te haka tere iŋa mo te taŋata taꞌatoꞌa ꞌe hai tiꞌa mau o ruŋa o te noho iŋa naho-naho koia ko te nātura i América Latina ꞌe pē ira ꞌā i te Caribe, i ꞌāpapa ai i Escazú (Costa Rica) i te hā 4 mahana o Tarahao o te taꞌu 2018 e ai ka pēpere e te rauhuru Henua koia ko te rahi raꞌa o te mau pukuraŋa e o te nūnaꞌa taꞌatoꞌa, te rāveꞌa nei mo haka puai ꞌā i te haka tere iŋa tiꞌa mau mo noho naho-naho. Mo haka piri i te manaꞌu o te ao taꞌatoꞌa koia ko te rauhuru henua, te Hāꞌau ko kī ꞌā i te haka tere iŋa o te rauhuru pāꞌeŋa henua, e haka puai ꞌā i te manaꞌu taꞌatoꞌa koia ko te rāua pūai mau ꞌā —e pē ira ꞌā, ko te hāꞌūꞌū i roto i rāua e kī ena Sur-Sur—, he haka tuꞌu te ara tī-tika o te haka tere iŋa o te hāꞌūꞌū iŋa mo haka tika i te poritika ana aŋa.
Te meꞌe raꞌe, te roa hōhonu o te aŋa nei he aŋa tī-tika mo te taꞌatoꞌa mo haka kore te haka tapa i tētahi e pē ira ꞌā takoa mo moꞌa i te haka tere iŋa o te taŋata koia ko te nātura ki riva ai mo noho naho-naho, ꞌe e haka pūai e uꞌi riva-riva ki te nūnaꞌa e ai rō ꞌā te kuꞌi-kuꞌi mo haka hāhine ki te rahiraꞌa o te taŋata ki tano ai mo noho naho-naho.
Matahiti nei he ravaꞌa hitu ꞌahuru matahiti o te Nūnaꞌa Comisión Económica mo te América Latina ꞌe mo te Caribe (CEPAL) e pē ira ꞌā o te haka tī-tika iŋa o te Declaración Universal o te Derechos Humanos, e pē ira ꞌā te piti ꞌahuru matahiti i haka rarama ai i te Declaración o ruŋa i te nūnaꞌa haka tika Defensores o te Derechos Humanos, te pūai o te Hāꞌau hōhonu nei e haka tika iŋa ki te taꞌu ꞌāpī nei mo haka tere. He rāveꞌa nui-nui e tahi mo haka kore o te kuꞌi-kuꞌi, he rāveꞌa riva-riva mo haka rarama i te aŋa ki te taꞌatoꞌa hai maꞌitaki e te haka tere iŋa tī-tika o te aŋa taꞌatoꞌa.
He rotu-rotu atu te aŋa raꞌe nei i haka tere ai a roto i te roa nei o te comisión regional e pē ira ꞌā e haka paka atu i te nuꞌu taꞌatoꞌa ena i maꞌu ai i te aŋa nei. I te hora nei mo te rauhuru henua o te América Latina e o te Caribe e haka tere, mo te riva-riva o te taꞌu nei e pē ira ꞌā pē muꞌa.
António Guterres
Hōnui Secretario General o te Naciones Unidas
Te roa hōhonu o te aŋa
I te hā 4 mahana o Tarahao o te matahiti 2018, América Latina koia ko te Caribe ko tāpaꞌo ꞌā i te aŋa hōhonu nei, i Escazú (Costa Rica), te Hāꞌau o te rauhuru Henua o te pāꞌeŋa e tahi mo aŋi-aŋi pē hē ana uru e pē hē te haka tere iŋa mo te taŋata taꞌatoꞌa ꞌe hai tiꞌa mau o ruŋa o te noho iŋa naho-naho koia ko te nātura i América Latina ꞌe pē ira ꞌā i te Caribe.
Te Hāꞌau nui-nui nei, i punua mai ai i Conferencia o te Naciones Unidas o ruŋa o te Desarrollo Sostenible (Río+20) e ko haka tika ꞌā a ruŋa i te tā 10 o te Declaración o Río o ruŋa o te Medio Ambiente e o te Desarrollo i te taꞌu 1992, e rua matahiti i piri ai mo aŋa ꞌe e iva koro nui o ruŋa o te Comité de Negociación. I roto i te tātake iŋa, pūꞌoko o te aŋa he henua Tire koia ko Costa Rica a rāua paꞌi te pūꞌoko haka tere koia te nūnaꞌa e rima (Argentina, México, Perú, San Vicente y las Granadinas ꞌe Trinidad y Tobago), ko piri ꞌā rauhuru tāvini haka tere henua, pē ira ꞌā te rauhuru pukuraŋa ꞌe he nūnaꞌa hāpī, e tētahi atu nūnaꞌa ko haŋa ꞌā mo aŋa, ko hāꞌūꞌū ꞌā, ko vaꞌai ꞌā i te rāua manaꞌu mo te taꞌatoꞌa.
Pūai riꞌa-riꞌa te hopeꞌa raꞌa o te aŋa nei. I te taꞌu nei, ko kuꞌi-kuꞌi ꞌā te roa era o te economía o te pukuraŋa henua ꞌe o te rauhuru vaha nātura, i te hora mau nei iā, pūai riꞌa-riꞌa te rauhuru Henua o América Latina e o te Caribe mo haka tuꞌu i te aŋa riva-riva mo hāpaꞌo i te nātura koia ko tōꞌona rauhuru hauhaꞌa. Mo haka nui-nui mo oho o te aŋa mo hāpaꞌo o te nātura koia ko tōꞌona hauhaꞌa i roto i te rauhuru henua, te ŋā henua nei ko hāꞌau ꞌā mo piri mo aŋa pa he pāꞌeŋa e tahi, koia ko te haka pūai i te hāꞌūꞌū i roto i a rāua ꞌā o te ono henua ꞌe o te rauhuru aŋa mo te taꞌatoꞌa.
Te Hāꞌau Acuerdo Regional he rāveꞌa tiꞌa mau e tahi i aŋa ai mo hāpaꞌo o te nātura koia ko tōꞌona, ꞌe, pē ira ꞌā takoa he haka tika iŋa i te oraraꞌa o te nātura. Te aŋa nei he toŋa i te rima ki te mau pukuraŋa taꞌatoꞌa o te pāꞌeŋa nei, e he haka pūai ki te ŋā nuku-nuku e ai rō ꞌā te kuꞌi-kuꞌi. Te meꞌe haŋa he vaꞌai i te haka tere iŋa hōhonu o te taŋata taꞌatoꞌa mo uru i rote hora tano e hai riva-riva mo kī tōꞌona manaꞌu, o ruŋa i te haka tere iŋa mo tōꞌona oraraꞌa e pē ira ꞌā o te kona e noho ena, e takoa mo kimi i te tiꞌa mau koia ko te vaha mo haka tī-tika ana ai ko hape ꞌā ki a ia, ꞌō, ko hetu ꞌā ki tōꞌona oraraꞌa. I roto i te hāꞌau nei ko tā riva-riva ꞌā te haka tere iŋa hōhonu o te taŋata taꞌatoꞌa, e ko vaꞌai ꞌā i te rauhuru ara mo tōꞌona haka tere, e te meꞌe hopeꞌa o te riva-riva, ko kī ꞌā pē hē ana haka tere.
Te hāꞌau nei pūai riꞌa-riꞌa te uꞌi iŋa ꞌina tētahi pē te hāꞌau nei, i aŋa ai e te pukuraŋa o América Latina e o te Caribe mo rāua mau ꞌā, i ruŋa e haka tikea mai era he aha te aŋa raꞌe mo haka horo-horou koia ko te haka tano iŋa ki te rāua kona. I ruŋa ko haka tikea mai ꞌā te roa hōhonu o te kona e pē hē ana hāpaꞌo e ana haka tī-tika hai uꞌi iŋa o te pāꞌeŋa nei ꞌe he haka tī-tika te uru iŋa ki te parautiꞌa mau, e mo te pukuraŋa taꞌatoꞌa a roto i te tiꞌa mau i te roa uru iŋa naho-naho o te hauhaꞌa nātura, e te hāpaꞌo iŋa o rāua, e te moto iŋa mo hāpaꞌo i te ꞌōꞌone ꞌe i te nono nei o te huri iŋa o te kirima e pē ira ꞌā mo uꞌi i te rāveꞌa mo haka riva-riva i te hora o te ꞌati. Ko tā ꞌā takoa i ruŋa, te manaꞌu o te ao taꞌatoꞌa, o ruŋa i te moꞌa o te haka tere iŋa hōhonu o te taŋata i roto i te roa nātura, i te pāꞌeŋa e tahi, pau rō te taꞌu e ai rō ꞌā te kuꞌi-kuꞌi i roto i rāua.
Mai te uꞌi iŋa hōhonu o te taŋata, e ai rō ꞌā tōꞌona haka tere a rote democracia ꞌe he aŋa nui-nui e tahi mo haka tī-tika: te roa o te nuꞌu ko haka topa kē ꞌā e ꞌina kai vahi-vahi tano te ono. E haka tī-tika e haka maꞌitaki te aŋa ina, e haka hahata i te vaha mo te mau pukuraŋa mo uru mo maꞌu i te aŋa henua, te Hāꞌau nei o te Acuerdo Regional he puꞌa i te rima ki te haka tere iŋa ꞌāpī e tahi o te taꞌu nei koia ko te haka tī-tika i te haka tere iŋa ko hape ꞌā, ꞌe, he haka pūai rō ꞌā e tahi pāꞌeŋa. A roto i te rāveꞌa nei te Hāꞌau ko pāpaꞌi ꞌā e ko tā ꞌā pē nei ē, te ŋā nuꞌu era ko haka topa kē, ꞌo, kai maꞌu ꞌā i te rāua pūꞌoko ꞌo i te rāua reꞌo i roto i te aŋa, e here tahi mai ana haka tere, ꞌina ko haka rē e tahi a tuꞌa.
I roto i te Hāꞌau nei, ko haka takea riva-riva ꞌā e te pāꞌeŋa nei o te tātou región, e toru uꞌi iŋa hōhonu mo noho naho-naho. E uꞌi riva-riva mo uru o te taꞌatoꞌa ki roto i te aŋa, e pē ira ꞌā, te meꞌe taꞌatoꞌa mo hetu ki a rāua, he uꞌi iŋa ꞌāpī e tahi o te pukuraŋa ararua ko te Estado, te merekao koia ko te mau pukuraŋa, te tātou henua he uꞌi i te haka tere iŋa taꞌe tano o ruŋa i te roa nei o te vaha nātura ꞌe o te haka pūai i te economía. E ko tano mo haka nui-nui i te economía hai tākere iŋa o te vaha nātura, e takoa e ko tano mo haka tere o te vaha nātura ai ka haka keva te mata ki te mau pukuraŋa e pē ira ꞌā ki te economía. Te haka tere iŋa tika mau hai parautiꞌa o te rauhuru nūnaꞌa roa hōhonu mo haka pūai e mo haka raŋo-raŋo i te henua. I roto i te Hāꞌau nei ko tā ꞌā, ꞌe, ko haka aŋi-aŋi ꞌā pē hē haka toro ena te rima i rote ŋā haka tere iŋa nei, ꞌo ira te hāꞌau raꞌe nei o te pāꞌeŋa e tahi o te rauhuru henua o te CEPAL he roŋo nui-nui e tahi mo haka tere i te Agenda 2030 mo te haka pūai koia ko raŋo-raŋo te henua.
Te meꞌe haŋa mo ravaꞌa he hāpaꞌo i te vaha nātura e i te oraraꞌa o te taŋata he haka horo-horou ana haka tere te Hāꞌau nei. I haka piri ai ki tētahi aŋa ko riro ꞌā he roa hōhonu, e pē ira ꞌā ko haka pūai ꞌā i te roa democracia o te vaha nātura, a te 33 henua o América Latina e pē ira ꞌā o te Caribe ko rao ꞌā i te vae nui-nui ko haka tiꞌa mau mo aŋa mo te taꞌatoꞌa, e he haka pūai i te economía mo hio-hio e pē ira ꞌā mo haka pūai ana raŋo-raŋo i te taꞌatoꞌa.
Alicia Bárcena
He hāꞌau te pāꞌeŋa e tahi o te rauhuru henua o ruŋa i te aŋi-aŋi i te haka tere taꞌatoꞌa, te uru iŋa o te mau pukuraŋa, e pē ira ꞌā te haka tere iŋa tī-tika o ruŋa o te nātura koia ko tōꞌona hauhaꞌa i América Latina koia ko te Caribe.
Ko haka tere ꞌā i Escazú (Costa Rica), i te hā 4 mahana o Tarahao i te matahiti 2018
Ko haka hahata ꞌā mo tā i te kona o te Naciones Unidas i Nueva York, i te 27 o Hora Nui i te taꞌu 2018
Te tāpaꞌo pūai i ruŋa o te Hāꞌau nei,
E haka topa te manaꞌu o ruŋa o te Tuki 10 i kī ai i roto o te Declaración o Río, pē nei i kī ai te ŋā henua nei o te pāꞌeŋa nei o América Latina koia ko te Caribe i roto i te Koro Nui o te Naciones Unidas o ruŋa o te haka tere iŋa raŋo-raŋo i te henua koia ko te noho naho-naho (Desarrollo Sostenible), te Koro nei i aŋa ai i Río de Janeiro (Brasil) i te taꞌu 2012, i roto i haka manaꞌu haka ꞌou ai, te uru iŋa o te mau pukuraŋa ki te ꞌite, ki te aŋi-aŋi, koia te maꞌu i te rāua manaꞌu hai tī-tika mau i te roa o te nātura koia ko tōꞌona rauhuru hauhaꞌa, e pē ira ꞌā mo haka tere taꞌatoꞌa hai tiꞌa mau, te ŋā roa hōhonu nei. ꞌE, ꞌo ira e ai e tahi rāveꞌa riva-riva o te ŋā henua nei mo haka rarama i roto o te rāua vaha,
He haka manaꞌu haka ꞌou atu Te Tuki 10 o ruŋa o te Declaración o Río o ruŋa i te Vaha Nātura e te haka pūai iŋa i te taꞌu 1992, pē nei e kī era: “te haka tere iŋa tano o ruŋa o te vaha nātura, e uru tahi te mau pukuraŋa mo toŋa i te aŋa hai rāveꞌa era ko ꞌite ꞌā e rāua. E te mau pukuraŋa o te henua taꞌatoꞌa, e ꞌite i te aŋa taꞌatoꞌa haka tere ena e te rauhuru pūꞌoko o e henua, mo aŋi-aŋi riva-riva e te taꞌatoꞌa pē ira ꞌā e haka hahata te vaha o te tiꞌa mau o ruŋa o te rauhuru ture o horo o ruŋa i te nātura, e pē ira ꞌā e ai te tara mo ꞌouhou ana ai ko hape ꞌā te haka tere iŋa”,
Ko kī ꞌā e haka pūai te ŋā haka tere iŋa nei nō atu te taꞌe ai meꞌe kē meꞌe kē, hora era ko haka makenu ꞌā e haka pūai taꞌatoꞌa e haka tano te roa mo te taꞌatoꞌa ana haka tere,
Ko aŋi-aŋi ꞌā paꞌi pē nei ē mo haka pūai e tahi he hetu ki tētahi oraraꞌa hōhonu pa he democracia, noho iŋa naho-naho, e ki te oraraꞌa hōhonu o te taŋata,
Haka manaꞌu haka ꞌou atu te roa pūai o te kī iŋa era o te Declaración Universal o te Derechos Humanos koia ko te haka manaꞌu tētahi rāveꞌa riva-riva o te derechos humanos, e haka manaꞌu pē nei ē, taꞌatoꞌa henua e ꞌite mo moꞌa, mo hāpaꞌo i te haka tere iŋa hōhonu o te taŋata taꞌatoꞌa, e pē ira ꞌā i tōꞌona manaꞌu o ruŋa i a ia mau ꞌā e te huru o tōꞌona noho iŋa i te ao nei, moꞌa i tōꞌona huru, i tōꞌona haka tere iŋa, ki tōꞌona uꞌi iŋa ki te ꞌAtua, tōꞌona kōrore, tōꞌona noho iŋa, e tētahi atu huru o te haka tere iŋa,
E haka manaꞌu haka ꞌou te ŋā tuki taꞌatoꞌa o te Declaración o te Koro Nui o te Naciones Unidas o ruŋa o te vaha taŋata (Medio Humano) o te taꞌu 1972 e pē ira ꞌā o te Declaración o Río o te Vaha Nātura (Medio Ambiente) koia ko te haka pūai (Desarrollo) o te taꞌu 1992,
E haka manaꞌu haka ꞌou te kī iŋa Declaración o te Koro o te Naciones Unidas o ruŋa o te Vaha Humano, te Programa 21, e te aŋa mo haka tere pē muꞌa mo te Programa 21, te Kī iŋa era i Barbados pē ira ꞌā te haka tere iŋa naho-naho mo te ŋā motu riki-riki era, te Kī iŋa ꞌō Declaración o Mauricio, e te haka tere iŋa pē muꞌa ki tano ai mo haka pūai, mo naho-naho o te ŋā hau riki-riki koia ko te rāua motu; te kī iŋa, ꞌō, te Declaración o Johannesburgo o ruŋa o te Desarrollo Sostenible, pē ira ꞌā te haka tere o ruŋa o te Plan de Acción o te Cumbre o ruŋa o te haka makenu iŋa naho-naho (Desarrollo Sostenible) e te huru o te rauhuru rāveꞌa mo haka pūai o te ŋā hau o ruŋa o te motu riki-riki (Trayectoria de Samoa),
E haka manaꞌu pē nei ē i ruŋa i te pāpaꞌi hopeꞌa o te Koro o te Naciones Unidas o ruŋa i te Desarrollo Sostenible, i aŋa ai i Río de Janeiro (Brasil) i te taꞌu 2012, i nape ai “Pē hē tātou i haŋa ai mo haka tere pē mua (El futuro que queremos)”, ko ꞌite ꞌā pē nei ē te democracia, te haka tere iŋa riva-riva i te henua e pē ira ꞌā te roa hōhonu o te henua i roto i rāua mau ꞌā, e pē ira ꞌā koia ko tētahi henua, e koia ko te noho iŋa tano i muri i te taꞌatoꞌa he rāveꞌa riva-riva mo te haka tere iŋa naho-naho e i roto takoa te taiko riva-riva o te henua i muri o te taꞌatoꞌa pukuraŋa, te hāpaꞌo iŋa i te ono nātura, koia ko tōꞌona vaha, mo haka kore o te veve ꞌe mo taꞌe maruaki o te taŋata ana noho; ꞌo ira e kī ena pē nei ē, te uru iŋa o te mau pukuraŋa mo aŋi-aŋi i te haka tere iŋa taꞌatoꞌa o te henua, i te maꞌu iŋa i te rāua manaꞌu, e pē ira ꞌā i te tiꞌa mau o ruŋa i te roa maꞌu i te ture i te horo, te haka tere iŋa o te ŋā rāveꞌa nei he roa hōhonu mo haka pūai i te makenu iŋa mo te henua i roto i te vaha taꞌatoꞌa pa he henua ꞌe i te rauhuru haka tere iŋa pa he kāiŋa, e pē ira ꞌā koia ko tētahi henua, mo haka tī-tika e mo haka rarama, e takoa mo uru ki te roa era o te ture, ꞌō, mo horo i te haka tere iŋa taꞌe tano o te vaha nātura,
He uꞌi te manaꞌu a ruŋa i te resolución 70/1 o te Asamblea General o te Naciones Unidas i te mahana 25 o te ꞌāvaꞌe o Hora Nui i te matahiti 2015, ko nape ꞌā “Ka huri te haka tere iŋa o te tātou Ao: te aŋa o te Agenda 2030 mo te haka pūai o te aŋa o te Desarrollo Sostenible”, koia ko te uꞌi iŋa mo te ao taꞌatoꞌa mo rori o te haka tere iŋa, i vāeŋa tini te taŋata, e i roto i te hāꞌau ai pē nei ē, e toru vaha hōhonu —he economía, he pukuraŋa taꞌatoꞌa ꞌe he vaha nātura— e haka tano mo te taꞌatoꞌa e haka tī-tika,
Ko aŋi-aŋi ꞌā i te rauhuru haka tere iŋa o te nūnaꞌa o América Latina koia ko te Caribe e te rauhuru huru o te nuku-nuku taŋata,
Ko aŋi-aŋi ꞌā te roa hōhonu o te aŋa pē ira ꞌā takoa te toŋa iŋa o te rauhuru taŋata i aŋa, koia ko te ŋā nūnaꞌa hāpaꞌo mo te oraraꞌa o te nātura pē ira ꞌā mo maꞌu i te ture a roto i te roa hōhonu o te natura,
Ko aŋi-aŋi ꞌā pē nei ē, ko rahi ꞌā te rāveꞌa ko tā ꞌā o ruŋa i te haka tere iŋa tano mo te nātura, pa he roa era o te uru iŋa mo maꞌu i te manaꞌu e mo ꞌite e mo aŋi-aŋi i te haka tere iŋa o te nātura, e pē ira ꞌā takoa o ruŋa i te makenu kai tano mo maꞌu i te ture mo horo ana ai ko hape ꞌā te haka tere iŋa nātura,
Ko ꞌite ꞌā pē nei ē, haka tere haŋa riva-riva e haka rarama e haka pūai te vaha mo vana-vanaŋa mo hāꞌūꞌū te toŋa iŋa o te aŋa o te nuꞌu ꞌite, te hāpī te haka aŋi-aŋi, e pē ira ꞌā te haka pūai te haka tere iŋa nei i roto o te henua koia ko te rauhuru nuku-nuku maꞌu i te henua, e pē ira ꞌā, ki tētahi henua ki tano ai mo haka tere tī-tika i te uru iŋa nei,
Ko haŋa ꞌā te uru iŋa taꞌatoꞌa tano ki te aŋa nei, e pē ira ꞌā mo haka pūai i te makenu taꞌatoꞌa koia ko te hāꞌūꞌū,
Ko hāꞌau ꞌā pē nei ē:
Tuki 1
Haka tere mo ravaꞌa
Te haka tere mo ravaꞌa he haka rarama tahi koia ko te haka tere te ŋā Hāꞌau nei i América Latina koia ko te Caribe a ruŋa o te uru iŋa o te mau pukuraŋa taꞌatoꞌa ꞌe o te ꞌite i te aŋa o ruŋa i te vaha nātura, he uru tahi te taŋata taꞌatoꞌa mo ꞌite mo maꞌu i te rāua manaꞌu e mo hāꞌūꞌū i te aŋa o te nātura koia ko te haka pūai i te oraraꞌa o te nātura ki tano ai mo hāpaꞌo, mo te taŋata o te taꞌu nei e pē ira ꞌā pē muꞌa, ꞌe, he noho iŋa i roto i te taꞌu riva-riva, maꞌitaki, koia ko te raŋo-raŋo i te henua.
Tuki 2
Hāꞌauraꞌa
O ruŋa i te hāꞌau nei:
Te “roa hōhonu mo uru” ko aŋi-aŋi ꞌā pē nei ē e ꞌite tahi i te makenu o ruŋa o te vaha nātura, te kī haŋa he uru tahi te pukuraŋa mo ꞌite o ruŋa i te aŋa o te vaha nātura, e pē ira ꞌā, mo maꞌu i te ture mo ai ko haka tere hape ꞌā i te aŋa o ruŋa o te vaha nātura;
E o ruŋa o te “hōnui tano”, mo rāua te uꞌi mo haka tere a ruŋa i te tuki 5 ꞌe 6 ko tā ꞌā i ruŋa o te Hāꞌau nei, taꞌatoꞌa nuku-nuku aŋa mo te henua, e i roto takoa tētahi nūnaꞌa independiente e aŋa rō ꞌā mo te Estado, e haka tere rō ꞌā mo te Estado, e ko tāpaꞌo ꞌā i ruŋa i te Puka Matuꞌa (Constitución) e pē ira ꞌā te nuku-nuku privado mo ai e haka tere rō ꞌā hai te rāua aŋa hai moni o te Estado;
O ruŋa i te “roŋo o te nātura” taꞌatoꞌa roŋo ko pāpaꞌi ꞌā, ko haka takea ꞌā, ko haka ŋē ꞌā, ꞌō, ko tā ꞌā hai tētahi rāveꞌa o ruŋa o te nātura o tōꞌona hohoꞌa e pē ira ꞌā o ruŋa i te rauhuru haka tere o te nātura, e pē ira ꞌā tōꞌona hauhaꞌa taꞌatoꞌa koia ko te kuꞌi-kuꞌi o ruŋa i te nātura e pē ira ꞌā takoa o hetu rō ki te vaha nātura, ki te oraraꞌa, pē ira ꞌā takoa mo hāpaꞌo, ꞌe, i te kimi aŋa o te roa mo te vaha nātura;
Te “público” he kope e tahi, he nuku-nuku taŋata, he rauhuru pukuraŋa noho i te henua e tahi koia ko te haka tere a roto i te rāua hau;
te “taŋata, ꞌō, te nuku-nuku taŋata e ai rō ꞌā te kuꞌi-kuꞌi” mo uru ki roto i te aŋa nei, ko hāꞌau ꞌā mo te taꞌatoꞌa, huru kē huru kē te kuꞌi-kuꞌi e haka tika ki te haka tere iŋa ko tāpaꞌo ꞌā mo rāua.
Tuki 3
Haka tere hōhonu
Taꞌatoꞌa vaha e haka tere a roto i te uꞌi iŋa hōhonu nei:
pē tū huru ꞌā mo te taꞌatoꞌa ꞌina e tahi mo haka tapa;
maꞌitaki te aŋa koia ko te haka tī-tika te moni;
ꞌina ko hoki pē tuꞌa e uꞌi pē muꞌa ki riva ai;
hai riva-riva hai parautiꞌa;
e uꞌi o haka tere hape rō;
e uꞌi o hape rō o kuꞌi-kuꞌi rō;
e uꞌi mo haka tano mo te nuꞌu o te taꞌu ena pē muꞌa;
e haka rarama tahi;
te ono o te henua koia ko tōꞌona pukuraŋa te rāua nātura taꞌatoꞌa o te hau e tahi;
taꞌatoꞌa henua e ai rō ꞌā te rāua haka tere iŋa o rāua mau ꞌā koia ko te rāua pūꞌoko haka tere
o te oraraꞌa o te taŋata.
Tuki 4
Te haka tere iŋa taꞌatoꞌa
Taꞌatoꞌa vaha ko tā ꞌā pē nei ē taꞌatoꞌa e toŋa mo noho i te vaha riva-riva pe he haka tere iŋa hōhonu haka ꞌou e tahi o te taŋata.
Taꞌatoꞌa vaha e haka aŋi-aŋi pē nei ē, te ŋā haka tere iŋa nei e haka takea riva-riva mo te taŋata e haka topa te manaꞌu mo tōꞌona haka tere.
Taꞌatoꞌa vaha e haka tere a roto i te tiꞌa mau, a roto i te parautiꞌa koia ko te hāꞌauraꞌa te aŋi-aŋi riva-riva mo haka tere o te aŋa nei.
Mo hāꞌūꞌū mo haka tere o te aŋa nei hai tiꞌa mau, e haka aŋi-aŋi riva-riva i roto i te vaha taꞌatoꞌa, e hāꞌauraꞌa pē hē ana ōꞌo ꞌo ana uru ki roto o te ŋā aŋa nei.
Taꞌatoꞌa vaha e haka hahata ki te rua mo uru o te taꞌatoꞌa. E pē ira ꞌā te nūnaꞌa e ai rō ꞌā te kuꞌi-kuꞌi ki tano ai mo haka tere tōꞌona oraraꞌa.
Ta'ato'a vaha e haka hahata riva-riva mo aŋa o te ta'ato'a taŋata, mo te nuku-nuku, nūna'a, e aŋa rō' ā mo te nātura, he haka aŋi-aŋi i rāua koia ko te toŋa i te rāua aŋa.
'lna e tahi haka tere iŋa o ruŋa o te Hā'au nei mo haka hape i tētahi roa hōhonu mo aŋa e te henua e tahi mo te riva-riva o te nātura, ana ai i te rāve'a riva-riva mo haka pūai i te uru iŋa o te ta'ato'a ki te aŋa mo hāpa'o i te nātura, e mo 'ite mo hokorua i tō'ona haka tere iŋa e pē ira 'ā i te roa ti'a mau.
'I roto i te haka tere iŋa o te Hā'au nei, te vaha ta'ato'a e haka hahata ki te rāve'a riva, tano, hai mo'a, mo uru o te ta'ato'a ki te aŋa.
Mo haka tere o te Hā'au nei ta'ato'a vaha e hā'ū'ū mo uru hai haka tere iŋa 'āpī nei o te tecnología o aŋi-aŋi riva-riva e te ta'ato'a, he haka hahata te rāve'a o ruŋa i te me'e pāpa'i, a roto i te rauhuru re'o e haka tere ena i te henua. E pē ira 'ā takoa e haka tere a roto i te roa electrónico nei, te me'e haŋa he uru tahi e te ta'ato'a, hai rauhuru rāve'a.
Te ŋā vaha nei e tano nō mo ma'u e mo haka rarama i te roa nei o te Hā'au i roto i te Koro Nui o tētahi henua mo ai te me'e e vānaŋa rō 'ā o ruŋa i te nātura 'e o te hāpa'o iŋa, e haka rarama i roto i te Koro nu-nui nei.
Tuki 5
He uru iŋa ki te haka tere iŋa o te nātura
Te uru iŋa tano ki te haka iŋa o te nātura.
1. Ta'ato'a vaha e haka takea riva-riva i te roa hōhonu o te ta'ato'a mo uru ki roto mo 'ite i te haka tere iŋa ta'ato'a o te nātura ko tā 'ā i ruŋa i te Hā'au nei, 'e, ko hāpa'o 'ā hai kī iŋa hōhonu era pē nei ē, e haka rarama ki te pukuraŋa ta'ato'a.
2. Te haka tere iŋa o te rāve'a mo uru mo 'ite o ruŋa o te nātura i roto e kī rō 'ā:
a) E nono'i, 'e, e to'o mai te parau 'āpī mai te nuku-nuku e mo nono'i mo 'ite i te rauhuru aŋa, te rāua aŋa he va'ai nō atu, 'ina ko 'ui atu mo te aha koe i haŋa ai;
b) I tū hora 'ā ana pāhono, 'e, 'ina ko haka topa te mana'u mo ai 'ina he parau 'āpī o ruŋa i te 'ui, e hā'aki mai i tū hora 'ā; 'e
c) e hā'aki mai ana ai ko tano 'ā mo pāhono i te aŋa 'ō mo kī kai va'ai riva-riva mai i te rāve'a ta'ato'a era e 'ui era, haka tere iŋa nei he roa hōhonu e tahi mo pāhono mai ki a koe i ta'a 'ui.
3. Ta'ato'a vaha o te nātura o te taŋata e tahi 'o o te nuku-nuku e ai rō 'ā te rāua ku'i-ku'i 'ī ko tā 'ā mo toŋa ki rāua mo va'ai i te pāhono tano ta'ato'a e mo haka hoki i te rāua me'e haŋa era mo 'ui atu, e noho e haka topa te mana'u i te rāua huru e ai rō 'ā ku'i-ku'i, he rāve'a haka 'ou e tahi mo uru o te nu'u e ai rō 'ā te 'ati pē tū huru 'ā ki te rahira'a o te taŋata.
4. Ta'ato'a vaha he va'ai ki te taŋata 'o ki te nuku-nuku e ai rō 'ā te ku'i-ku'i e pē ira 'ā i roto te hau tupuna ta'ato'a, mo haka tomo mo va'ai i te rāua nono'i 'e o ruŋa i te me'e haŋa mo 'ite o te nātura e i tū hora 'ā ana pāhono.
O ruŋa o te ta'e va'ai i te haka tere iŋa i te nātura
5. Mo ai ko nono'i 'ā ki te haka tere iŋa e te henua e ai rō 'ā i te ku'i-ku'i i rā hora e ko tano mo va'ai, te kope era i a ia te tāviri mo pāhono, e pāpa'i ai ka hā'aki o te aha ka ta'e va'ai era te 'ui, 'ō, tā'ana me'e e rara era, e i ruŋa 'ā takoa e pāpa'i te haka tere iŋa tika o jurídica e kī ena, o ruŋa i te aha i ta'e tano ai mo pāhono, e takoa e kī, pē hē ia ana tano, mo ani haka 'ou 'e a hē ana ani.
6. Mo ai i roto i te henua e tahi 'ina rāua haka tere iŋa o te roa era ko puru tahi 'ā, e ko tano mo pāhono te roŋo, e ko tā 'ā i ruŋa i te rāua haka tere iŋa era, e tano nō mo haka tere pa he rāve'a nei iā 'o mo kimi te vaha nei iā:
a) mo ai mo ta'e pāhono he 'ati e tano nō mo mate o te taŋata e tahi, 'o e hetu rō ki ruŋa i tō'ona hakari 'o ruŋa i tō'ona orara'a.
b) i te roa era pē nei ē mo haka rarama o te pāhono nei, he hetu ki te haka tere iŋa o te henua ko kī 'ā takoa i te me'e ta'e tano mo te haka tere iŋa o te henua era, 'ō, 'ati rō rāua 'ō ku'i-ku'i rō rāua.
c) mo haka rarama he hetu rake-rake ki te hāpa'o iŋa o te nātura, e pē ira 'ā takoa ki te hauha'a nātura ko ku'i-kui 'ā tō'ona orara'a.
d) i te hora era mo haka rarama e ai e tahi ku'i-ku'i mo hetu ki te haka tere iŋa o te rei, e pē ira 'ā o te hāpa'o iŋa, 'e o te rara iŋa, 'e o ruŋa i te tute iŋa i te me'e rake-rake i aŋa pa he toke 'ō pa he 'ati nui-nui.
7. I te ŋā henua era e ai rō 'ā te rāua haka tere iŋa hora era ko ku'i-ku'i 'ā, régimen de excepción e kī ena, e noho e haka topa, te mana'u o te haka tere iŋa hōhonu o te taŋata, e ararua nō pā'eŋa e kimi i te rāve'a riva-riva a roto i te roa era o te excepción mo haka tano e mo haka tī-tika e mo uru hai roa ti'a mau ki roto i te rahira'a o te haka tere iŋa.
8. Te haka tere iŋa mo ta'e pāhono i te 'ui e tā i te hora ra'e era 'ā e haka tī-tika mo aŋi-aŋi riva-riva, koia ko te haka tika a ruŋa i te rauhuru taŋata, 'o ira e hā'aura'a. E mo te kope era he pū'oko o te haka tere iŋa mā'ana e ma'u te aŋa nei.
9. Hora era ka va'ai era te aŋa mo te riva-riva o te mau pukuraŋa, te kope ma'u era, pū'oko era i te información, mo te riva-riva o te ta'ato'a 'ana haka rarama e ko haka tere 'ā a roto i te 'ite, 'e, ko tano 'ā te haka tere iŋa e mo te aha ka aŋa era.
10. Mo ai ko nono'i 'ā ki te tā e tahi o ruŋa i te nātura e 'ina kai tāpa'o 'o kai pāpa'i i ruŋa i te Tuki 6 pa he ku'i-ku'i, te tano mau, e va'ai tahi te rara o ruŋa o te tā o te nātura.
11. Ta'ato'a pū'oko haka tere ana pāhono e aŋa a ruŋa i te rāve'a era ko tā 'ā pē hē ana pāhono e pē hē te huru o te pāpa'i iŋa o te parau. Mo ai te tā o ruŋa i te nātura e ko va'ai a roto i rā pāpa'i iŋa era 'o a roto rā huru era o te parau, he aŋa, hai rāve'a haka 'ou e tahi ana va'ai te tā o ruŋa o te nātura.
12. Te pū'oko haka tere o te kona i roto te tā o te nātura i pāhono horo-horou i roto i te 30 mahana mai te ta'u era ko o'o 'ā te roŋo ki roto i te rāua rima, e tano nō takoa, mo pāhono i roto i te ŋā mahana era o te 30 toru 'ahuru, ko tā 'ā i ruŋa i te haka tere iŋa tika.
13. Mo ai e ko tano te nuku-nuku pū'oko o te kona i roto te kona ko tā 'ā te haka tere iŋa o te nātura, e pāhono ki te kope era ko nono'i 'ā e pāpa'i ai ka kī rō, o te aha i ta'e tano ai mo pāhono i roto i rā ta'u, te haka tere iŋa nei ko tā 'ā i ruŋa i te Tuki 12. Te pāhono iŋa e ko tano mo oho pē mu'a o te ho'e 'ahuru mahana.
14. Mo ai te pū'oko e ko tano mo pāhono pa he roa era e kī era i ruŋa i te kupu 12 'e 13 o te ŋā Tuki nei, he haka tere a roto i te kupu 2 o te Tuki 8.
15. Mo ai 'ina i te rima o te pū'oko haka tere te tā e tahi o ruŋa i te nātura, e ko uŋa 'ā te roŋo ki a ia, i tū hora 'ā ana pāhono ki te kope era ko uŋa 'ā ki te roŋo mo kī pē nei ē, 'ina i rāua e takoa i roto 'ā he kī ka nono'i ki te rua nuku-nuku i mana'u ai e rāua pē nei ē, tā'ana 'ui ai rā kope. E te roŋo ra'e era e haka ma'u ki rā nuku-nuku era ko rāua te nu'u tano mo pāhono i te tā 'ui o ruŋa i te nātura, e i tū hora 'ā he pāhono haka 'ou ki te kope ra'e era i 'ui mo aŋi-aŋi pē nei ē, tā'ana 'ui ko haka ma'u 'ā ki te kona kē mo pāhono.
16. Te tā o ruŋa i te nātura ana va'ai 'ina ko haka 'ouhou, mo ai e to'o te hoho'a o tētahi atu rāve'a mo haka ma'u te kī haŋa takoa, he 'ouhou pa he kī haŋa era ko pāpa'i 'ā i ruŋa i te rāua haka tere iŋa. Te haka 'ouhou iŋa nei e hā'aki i te hora ra'e era 'ā, e tano nō mo ta'e 'ouhou i te roa era te kope era e nono'i 'ā i te tā o ruŋa o te nātura, e ai rō 'ā tō'ona ku'i-ku'i e e haka takea pē nei ē, e ti'a mau 'ā te ku'i-ku'i nei, rauhuru ku'i-ku'i.
He ara mo haka tika i roto i a rāua
17. Ta'ato'a vaha e kimi i tētahi nūna'a 'ō tētahi nuku-nuku e ai rō 'ā te rāua haka tere iŋa mo haka takea i te aŋa a roto i te rāve'a ma'itaki o te uru iŋa ki te tā o te nātura, he u'i ko haka tere 'ā te aŋa a rote roa tano a rote ti'a mau, e pē ira 'ā mo u'i mo hāito, 'e, mo va'ai i te tā ma'itaki riva-riva ki te rahi ra'a o ruŋa o te nātura. Ta'ato'a vaha e tano nō mo haha'o mo haka pūai, haka tano pa'i ki te rāua haka tere iŋa, mo rāua 'ā e u'i i te rāve'a ko tano 'ā, 'ō, kai tano, te haka tere iŋa e ko tā 'ā i ruŋa i te huru o te rāua aŋa.
Tuki 6
He haka punua te aŋa mo haka rarama o ruŋa i te tā o te nātura
1. Ta'ato'a vaha e kimi i te rāve'a moni mo ai mo te nūna'a ko 'ite 'ā mo rara mo ha'aputu, ai ka haka rarama ki te rauhuru pukuraŋa i te tā ta'ato'a o ruŋa i te nātura e te rauhuru rāve'a riva-riva ko 'āpapa 'ā mo hā'ū'ū i te rāua aŋa, i roto i te ta'u ko tano 'ā, hai rāve'a riva-riva ana uru, haka pūai, e koia ko te aŋi-aŋi riva-riva, e te ŋā tā nei o ruŋa o te nātura, e haka 'āpī e oho i roto i te ta'u ta'ato'a, e pē ira 'ā e haka rarama ki te kona ta'ato'a o te henua o ruŋa i te tā 'āpī o te nātura, i roto i te ŋā kāiŋa era e pē ira 'ā i rote henua ta'ato'a. E ta'ato'a vaha, e haka tī-tika e hā'au i roto i a rāua, pē ira 'ā, koia ko tētahi henua, pē ira 'ā koia ko te pū'oko o tētahi henua.
2. Te nuku-nuku ta'ato'a e u'i i te rāve'a mo tano mo ma'u o te tā ta'ato'a nei o te nātura mo haka takea mo haka aŋi-aŋi 'e e haka ma'itaki te kona mo haka takea mo uru o te ta'ato'a 'ina ko haka ku'i-ku'i e takoa 'ina ko haka ku'i-ku'i mo haka punua haka 'ou te ŋā tā nei o te aŋa mo tētahi pāpa'i 'ā ana i ruŋa i te haka tere iŋa o te henua.
3. Ta'ato'a vaha e ai e toru rāve'a mo va'ai i te tā o ruŋa i te nātura ko haka 'āpī ko oho 'ā, e tano nō mo u'i a ruŋa i te ŋā huru nei iā:
a) he roŋo ko pāpa'i 'ā e ko hā'au 'ā i muri i tētahi henua, e pē ira 'ā te rei, pē ira 'ā te haka tere iŋa o ruŋa o te nātura ko tā 'ā;
b) e haka takea te tā o ruŋa o te huru o te nātura;
c) e tahi parau ko pāpa'i 'ā te 'īŋoa o te nuku-nuku e aŋa rō 'ā o ruŋa i te nātura, 'e mo haka pūai ana ai e tano rō i kona hē e haka tere era;
d) e haka takea te kona ko ꞌāpapa ꞌā ko ai ꞌā te kuꞌi-kuꞌi o te nātura, o te ai ko rake-rake ꞌā te meꞌe i huri i rā kona, ꞌe, e haka takeꞌa i kona hē;
e) e haka takeꞌa te kāiŋa o ruŋa o te hāpaꞌo iŋa ꞌe takoꞌa pē hē e uru era te taŋata ꞌe o ruŋa o te hauhaꞌa nātura ꞌe pē ira ꞌā o te aŋa ecosistémico.
f) Te tā o ruŋa  te rauhuru aŋa, hāpī, ꞌe pē ira ꞌā te huru o te rara, a roto i te roa era ko ꞌite ꞌā, ꞌe takoꞌa, a roto i te tecnología, o ruŋa i te aŋa taꞌatoꞌa o te vaha nātura ko aŋa ꞌā e te nuku-nuku académico, ꞌe takoa, e te nuꞌu ko rara ꞌā, ꞌe te ŋā nuꞌu nei e tano nō mo ai puvriko ꞌo privado, e tano nō mo ai he nuꞌu o roto o te henua, ꞌō, o haho o te henua.
g) He vaha o ruŋa i te huri iŋa o te kirima mo hāꞌūꞌū ꞌe mo haka pūai i te roa era o roto o te henua i te haka tere iŋa nei o te huri o te kirima.
h) e haka takea te aŋa o ruŋa o te vaha nātura ꞌe tētahi atu rāveꞌa i aŋa ai mo te vaha noho iŋa koia ko te nātura i te hora era ko tano ꞌā, ꞌe pē ira ꞌā, te rāveꞌa i haꞌatiꞌa ai e te nuku-nuku mo uru mo rara i te vaha nātura;
i)  ko ꞌāpapa ꞌā rauhuru kuꞌi-kuꞌi ꞌe ana ai e tano rō ꞌā, ko haka tapa-tapa ꞌā, i roto i te kona, ꞌe, e tā rō ꞌā te matahiti, ꞌe i kona hē;
j) e haka aŋi-aŋi te ūtuꞌa o ruŋa i te haka tere iŋa taꞌe tano ki te vaha nātura.
Taꞌatoꞌa vaha e haka tī-tika te vaꞌai iŋa o te tā o ruŋa i te vaha nātura ꞌe ko ꞌāpapa riva-riva ꞌā, mo tano mo uru mo te nuꞌu taꞌatoꞌa e haka takea e oho mai te rauhuru parau ꞌāpī, a roto i te roa era o te informático ꞌe pē ira ꞌā a roto i te georeferenciado i te hora era ko tano ꞌā.
4. Taꞌatoꞌa vaha e uꞌi te rāveꞌa mo pāpaꞌi te huru o te ŋuhi-ŋuhi, ꞌō, o te ꞌōꞌone ꞌe pē ira ꞌā o ruŋa i te ŋuhi-ŋuhi ki te tokerau, ki te vai, ki te henua ꞌe ki te raro o te henua, ꞌe pē ira ꞌā o te rauhuru iŋo-iŋo i roto i te rāua vaha, e ꞌāpapa tahi, e haka aŋi-aŋi, ꞌe, e haka ꞌāpī pau rō te taꞌu.
5. Taꞌatoꞌa vaha e noho e uꞌi mo ai o te kuꞌi-kuꞌi ki te oraraꞌa o te taŋata ꞌō o te pukuraŋa, pē ira ꞌā ki te vaha nātura, i tū hora ꞌā te nūnaꞌa era ko rāua te pūꞌoko o te aŋa nei e haka rarama te kuꞌi-kuꞌi nei ꞌe e vaꞌai tahi te huru o te ati i roto i tōꞌona ꞌite paꞌi, hai nī rāveꞌa te mau pukuraŋa e tano nō mo uꞌi pē hē ka haka tere ena o hetu rō te ati ki a īa, ꞌo he hetu rō te ati ki te vaha nātura. Taꞌatoꞌa vaha e uꞌi te rāveꞌa e tahi mo hāꞌaki ꞌe mo haka tere i te roa era ko hahine ꞌā te kuꞌi-kuꞌi o te ati ꞌe e kimi te rāveꞌa tiꞌa mau mo haka takeꞌa.
6. Mo uru riva-riva ꞌina e tahi kuꞌi-kuꞌi o te taŋata, ‘ō o te nuku-nuku e ai rō ꞌā te kuꞌi-kuꞌi mo ravaꞌa mai i te tā o tētahi atu parau ꞌāpī o ruŋa i te nātura e hetu rō ꞌā ki a rāua, taꞌatoꞌa Vaha i te hora era ko tano ꞌā, te nuku-nuku taꞌatoꞌa e haka rarama i te tā o ruŋa i te haka tere iŋa o te nātura a roto i te rauhuru reꞌo e haka tere rō ꞌā i roto i te rāua henua. ꞌE, takoꞌa e aŋa e tahi huru o te kī iŋa ꞌō o te maꞌu iŋa o te parau ꞌāpī mo te ŋā nuku-nuku nei a roto i te rauhuru vaha ko tano ꞌā.
7. Taꞌatoꞌa vaha e kimi te rāveꞌa hopeꞌa o te riva-riva mo haka rarama ꞌe mo haka ꞌite i roto i te taꞌu, mai te rima matahiti pē raro, e tahi tā o ruŋa i te henua, ꞌe pē hē te rāua vaha nātura, ꞌe i roto e tano nō mo ai i te ŋā meꞌe nei:
a) Haka aŋi-aŋi pē hē te vaha nātura koia ko te rāua haꞌuhaꞌa nātura, e hahaꞌo takoꞌa hai nūmera ki roto ana ai e tano rō;
b) E haka tere iŋa o te henua pē hē e aŋa mai ena a roto i te tiꞌa mau ꞌā, i te roa era o te nātura;
c) He aha te meꞌe i ꞌāpapa i oho mai o ruŋa i te haka tere iŋa o te oraraꞌa ꞌe o te uru iŋa, ‘e;
d) te hāꞌau taꞌatoꞌa mo hāꞌūꞌū i roto i te rauhuru nuku-nuku taŋata ꞌe pē ira ꞌā o te nūnaꞌa privado.
Te ŋā roŋo taꞌatoa nei e pāpaꞌi riva-riva mo aŋi-aŋi e te rahi raꞌa e haka hata-hata ki te rauhuru taŋata hai rāveꞌa ko pāpaꞌi tano ꞌā, ꞌe pē ira ꞌā takoa, he haka rarama a roto i te rauhuru vaha ai ka haka topa ki te haka tere iŋa o te kona era e noho era. Taꞌatoꞌa kona e tano nō mo maꞌu i te rāua manaꞌu ꞌe mo nonoꞌi ki te pukuraŋa takoꞌa mo vaꞌai mai i te rāua manaꞌu haŋa mo haka tere i te roŋo nei.
8. Taꞌatoꞌa vaha he haka pūai te uꞌi iŋa, te hāito iŋa, e haka topa nō mai te haka tere iŋa o te nātura, meꞌe haŋa, he haka topa riva-riva te manaꞌu e haka tere a ruŋa i te tā era ko pāpaꞌi ꞌā i te henua mo haka tere, ꞌō, koia ko te nūnaꞌa o tētahi henua ꞌe ko tū uꞌi haŋa ꞌā mo te taꞌatoꞌa, te rāveꞌa nei mo hāito riva-riva ana ai ko tano ꞌā ana ai ko tī-tika ko oho mai ꞌā te poritika o te henua o ruŋa i te roa nei o te vaha nātura ꞌe ana ai takoa ko aŋa ꞌā pa he haka tere iŋa hāꞌau era ꞌananake ko tētahi henua. Hora era o te hāito he haka topa te manaꞌu mo uru o te rauhuru taŋata mo uꞌi ꞌe mo kī i te rāua manaꞌu.
9. Taꞌatoꞌa vaha he haka hahata mo uru mo ravaꞌa i te tā o ruŋa i te nātura ko tāpaꞌo ꞌā i ruŋa i te haka tere iŋa nei pē roa era o te contrato, o te convenio ꞌo o te haꞌatiꞌa iŋa i vaꞌai ai ꞌe i roto te hāꞌauraꞌa he rauhuru meꞌe he hāꞌūꞌū he aŋa mo te público ko tā ꞌā i ruŋa i te haka tere iŋa o tōꞌona henua.
10. Taꞌatoꞌa vaha e haka tī-tika mo te nuꞌu era ko haŋa ꞌā mo uru mo uꞌi ꞌo ko te nuꞌu era ko rāua te haka tere te tā parautiꞌa mau ko haka tano ꞌā ki te kona ꞌe e haka takeꞌa riva-riva o ruŋa o te vaha nātura te rāua hauhaꞌa ꞌe pē hē e haka tere era ꞌe pē hē e hetu ena ki te oraraꞌa koia ko te hāꞌūꞌū rauhuru aŋa iŋa ꞌe pē ira ꞌā te haka punua haka ꞌou mai pa he rāveꞌa naho-naho.
11. Taꞌatoꞌa vaha he haka tī-tika ꞌe he haka ꞌāpī i roto i te taꞌu te rāua rāveꞌa mo ꞌāpapa ꞌe mo haka tere o ruŋa i te roa nei o te vaha nātura ꞌe e haka tika ki te rāua haka tere iŋa normativa, ꞌe i te hora taꞌatoꞌa e uꞌi te rāveꞌa o te haka tere iŋa nei mo haka hahata i te vaha mo uru mo toꞌo mai o te tā o ruŋa o te nātura.
12. Taꞌatoꞌa vaha e uꞌi te rāveꞌa riva-riva a roto i te haka tere iŋa tika ꞌe e haka tere haŋa takoꞌa i roto i tētahi mo haka rarama i te uru iŋa ki roto i te tā taꞌatoꞌa o te nātura ꞌe i roto i te rima o te rauhuru nūnaꞌa privado, ꞌe pē ira ꞌā o ruŋa i te haka tere iŋa ꞌe o ruŋa i te kuꞌi-kuꞌi ana ai e hetu rō ki ruŋa i te roa era te oraraꞌa o te taŋata ꞌe pē ira ꞌā ki te nātura.
13. Taꞌatoꞌa vaha e haka pūai a roto i te rāua rāveꞌa riva-riva ꞌe ko tano ꞌā mo haka tere te rauhuru tā mo raŋo-raŋo i te empresa puvriko ꞌe pē ira ꞌā privada, ꞌe tētahi atu partikurare, e haka takeꞌa rō ꞌā i ruŋa te rāua aŋa iŋa mo te rauhuru pukuraŋa ꞌe takoꞌa mo te nātura.
Tuki 7
He uru iŋa o te mau pukuraŋa ki roto i te haka tere iŋa nei o te aŋa mo te vaha nātura.
1. Taꞌatoꞌa vaha e haka takeꞌa i te uru iŋa ki te mau pukuraŋa, ꞌe mo ira, e haka takea te haka tere iŋa ko haka hahata ꞌā mo uru ki roto i te roa nei o te vaha nātura ꞌe takoꞌa o ruŋa i te rauhuru rāveꞌa ꞌāpī ko aŋa ꞌā.
2. Taꞌatoꞌa vaha e haka takea i te rāveꞌa mo uru o te mau pukuraŋa ki roto i te aŋa nei o ruŋa i te nātura, ꞌe, pē ira ꞌā mo uꞌi i te hāito taꞌatoꞌa e haka ‘āpī i te rauhuru aŋa o ruŋa o te nātura ꞌe o ruŋa i te proyecto ꞌe tētahi atu aŋa, ꞌe pē ira ꞌā i te roa era mo haꞌatiꞌa i te aŋa o ruŋa i te nātura, ꞌe, e ai rō ꞌā te roa hōhonu mo te vaha nātura, ꞌe pē ira ꞌā takoꞌa ana ai e hetu rō ꞌā ki te oraraꞌa.
3. Taꞌatoꞌa vaha e haka rarama rō ꞌā mo uru o te rauhuru pukuraŋa ki roto i te vaha mo uꞌi, haka topa te manaꞌu mo haka ꞌāpī haka ꞌou i te haka tere iŋa e topa kē rō ꞌā mai ruŋa i te rua 2 kupu, ꞌe o ruŋa o te haka tere iŋa o te vaha nātura ꞌe e haŋa rō ꞌā te rahiraꞌa o te taŋata mo ꞌite pa he roa era he ꞌāpapa iŋa o te kona, o te territorio, ꞌe pē ira ꞌā o te aŋa iŋa o te poritika ꞌe te rāveꞌa haka tere iŋa te aŋa ꞌe te haka tere iŋa tika, ꞌe taꞌatoꞌa ŋā meꞌe nei e hetu nei ki roto i te roa era o te nātura e ai rō ꞌā te roa hauhaꞌa mo te vaha nātura.
4. Taꞌatoꞌa vaha e uꞌi te rāveꞌa mo haka hahata o te vaha mo te mau pukuraŋa mai te hora raꞌe era a ko haꞌamata ꞌā ko haka tika ꞌā i te aŋa, he rāveꞌa e tahi mo uꞌi o te pukuraŋa taꞌatoꞌa mo tano mo maꞌu i te rāua manaꞌu ꞌe mo kī i te meꞌe riva-riva o ruŋa i te haka tere iŋa ꞌe o ruŋa i nei makenu, taꞌatoꞌa vaha e vaꞌai e haka hahata ki te mau pukuraŋa hai rāveꞌa tī-tika mo aŋi-aŋi riva-riva i tū hora ꞌā, koia ko te aŋi-aŋi, ꞌe, e vaꞌai te tā mo haka tere riva-riva i te roa era mo uru ki roto i te ŋā aŋa taꞌatoꞌa nei, ꞌe, mo toŋa i te aŋa.
5. Te haka tere iŋa o te rauhuru nūnaꞌa o te rauhuru pukuraŋa e ai rō ꞌā te taꞌu tano e haka tano mo haka takeꞌa ki te taŋata ꞌe mo uru riva-riva hai rāveꞌa parautiꞌa.
6. Te mau pukuraŋa he haka takea riva-riva, hai rāveꞌa mo aŋi-aŋi i ruŋa i tū hora ꞌā a roto i te rauhuru hāꞌaki iŋa, e tano nō a roto i te roŋo e pāpaꞌi, pē ira ꞌā a rote roa electrónico ꞌo hai reꞌo, ꞌo pe he roŋo tuai era, ꞌe o ruŋa i te ŋā meꞌe nei:
a) o ruŋa i te huru o te hāꞌau iŋa mo te nātura ko kī ꞌā mo aŋa i te hora tano ꞌe a roto i te reꞌo técnico mo aŋi-aŋi e te nuꞌu;
b) te pūꞌoko haka tere o te aŋa nei ꞌe tētahi atu nūnaꞌa ꞌo nuku-nuku ko uru ꞌā ki roto i te aŋa;
c) te haka tere iŋa nei ko tā ꞌā mo uru o te pukuraŋa ko tā ꞌā te taꞌu mo uru ꞌe pē ira ꞌā mo oti ꞌe ko kī ꞌā pē hē ana uru, ꞌe i kona hē, te kona ꞌe te taꞌu uꞌi ꞌo te vaha i vaꞌai mo te pukuraŋa;
d) te nuku-nuku taŋata e aŋa rō ꞌā ꞌe e haŋa ꞌā mo ꞌui o ruŋa i te tā ꞌo a ruŋa i te aŋa o te nātura, ꞌe te rāveꞌa mo nonoꞌi i te tā.
7. Te roa hōhonu o te mau pukuraŋa mo uru ki roto i te aŋa nei mo haka tere o te vaha nātura, e vaꞌai te rāveꞌa mo kī i te rāua manaꞌu tano o ruŋa i te aŋa nei o te nātura. I te hora raꞌe era ꞌā ki te haka tere iŋa, ꞌe te pūꞌoko haka tere o te pukuraŋa e haka roŋo ki te uru iŋa ꞌo ki te maꞌu iŋa o te rauhuru taŋata.
8. Taꞌatoꞌa vaha e uꞌi riva-riva, i te hora era ko haka tika ꞌā i te aŋa, mo hāꞌaki i tū hora ꞌā o ruŋa i rā ŋā aŋa ꞌe o ruŋa i te aha ka aŋa era ꞌe o ruŋa i te aha i haka tere ai pē ira, ꞌe, he aha te manaꞌu i tuꞌu ai ki ruŋa, ꞌe pē ira ꞌā te huru o te rāveꞌa ꞌe o te rauhuru kī haŋa. ꞌE te haka tere iŋa ꞌe te rauhuru kī iŋa taꞌatoꞌa e haka hahata e haka takea mo uru o te nuꞌu mo ꞌite.
9. Te haka rarama iŋa o te hāito o ruŋa i te roa era o te vaha nātura ꞌe o ruŋa i tētahi atu aŋa o te nātura ꞌe i roto e maꞌu rō ꞌā i te manaꞌu o te mau pukuraŋa e haka rarama a roto i te rauhuru vaha, e tano nō mo ai he roŋo a rote pāpaꞌi, ꞌe pē ira ꞌā a roto i te electrónico, ꞌe pe ira ꞌā hai re’o ꞌe pē roa tuai era takoꞌa, ꞌe hai parautiꞌa e haka horo-horou. Te haka rarama iŋa e hahaꞌo te haka tere iŋa ko tā ꞌā mo uru o te mau pukuraŋa mo uꞌi i te rāveꞌa hai tiꞌa mau ko haka tano ꞌā.
10. Taꞌatoꞌa vaha he haka tika te rāveꞌa riva-riva mo uru o te rauhuru nūnaꞌa e haka topa ꞌā te manaꞌu o ruŋa i te roa era o te vaha nātura, e haka topa ꞌā te manaꞌu o ruŋa i te roa era o te vaha nātura, e haka tano ki te haka tere iŋa o te kona o te rāua economía, o te rāua haka tere iŋa henua, o ruŋa o te huru o te henua, ꞌe pē ira ꞌā, o te roa era o te huru o te mau pukuraŋa.
11. Mo ai te rahiraꞌa o te pukuraŋa e vānaŋa rō ꞌā i te reꞌo e tahi e topa kē rō ꞌā mai te roa hōhonu era o te henua,  te pūꞌoko haka tere o te henua e uꞌi te rāveꞌa mo haka aŋi-aŋi ki tano ai mo uru.
12. Taꞌatoꞌa vaha e haka rarama a roto i te roa era ko hāꞌau ꞌā hai tiꞌa mau i roto i te rāua henua i te uru iŋa o te rauhuru pukuraŋa ki roto i te roa era o te koro, o te hāꞌau, koia ko tētahi henua o ruŋa i te haka tere iŋa o te vaha nātura ꞌo tētahi atu meꞌe mo hetu ki te nātura, e haka tika a ruŋa i te haka tere iŋa ko vaꞌai ꞌā mo haka tere i roto i te koro. ꞌE pē ira ꞌā takoꞌa, he haka takeꞌa, ana ai ko tano ꞌā, te uru iŋa o te mau pukuraŋa i roto i te vaha o te henua mo vana-vanaŋa o ruŋa o te haka tere iŋa koia ko tētahi henua i te roa era o te nātura.
13. Taꞌatoꞌa vaha e haka takeꞌa te kona riva-riva ko haka tano ꞌā mo te ꞌui o ruŋa i te nātura ꞌo o ruŋa i te tā ko ai era ꞌā, e tano nō mo uru rauhuru nūnaꞌa ꞌe tētahi nuku-nuku. Taꞌatoꞌa vaha he haka takea te pūai o te ꞌite o te nūnaꞌa o te kona, te vana-vanaŋa ꞌe te rauhuru uꞌi iŋa, ꞌe, pē ira ꞌā rauhuru haka tere iŋa hōhonu, i te hora era ko tano ꞌā.
14. Te nuku-nuku o te pukuraŋa he haka ꞌuhu mo aŋi-aŋi ꞌe mo haka toro i te rima ki te nūnaꞌa ꞌo ki te nuku-nuku e ai rō ꞌā te kuꞌi-kuꞌi mo uru riva-riva ki roto i te vaha nei, i roto i te roa tano hai parautiꞌa ꞌe hai rauhuru rāveꞌa ki tano ai mo maꞌu i te rāua manaꞌu ꞌe mo uru ki te aŋa nei. ꞌE mo te haka tere iŋa nei e uꞌi e haka topa te manaꞌu, a rāveꞌa hē e vaꞌai te vaha tī-tika mo uru, ki tano ai mo uru mo maꞌu i te manaꞌu ꞌe mo haka kore o te kuꞌi-kuꞌi.
15. I te haka tere iŋa o te Hāꞌau nei, taꞌatoꞌa vaha e moꞌa i te haka tere iŋa o tōꞌona henua, ꞌe pē ira ꞌā i tāꞌana hāꞌau ꞌananake ko tētahi henua o ruŋa i te roa nei o te haka tere iŋa o te hau tupuna, ꞌe pē ira ꞌā o te nūnaꞌa noho i te kona.
16. Te nuku-nuku haka tere o te henua e kimi te rāveꞌa mo aŋi-aŋi i te nūnaꞌa e aŋa rō ꞌā i te rauhuru proyecto e aŋa pūai e hetu rō ꞌā hai roa riva-riva ki ruŋa i te vaha nātura, ꞌe e haka toro te rima ki te ŋā nūnaꞌa nei ki riva-riva ai te rāua aŋa ana uru.
17. O ruŋa i te haka tere iŋa o te nātura ko tā ꞌā i ruŋa i te tuki 2, e haka rarama te ŋā kī iŋa nei:
a) e haka takea e haka aŋi-aŋi riva-riva e te huru o te kona ꞌe te rāveꞌa ka haka tere era te proyecto o te aŋa ko kī ꞌā mo haka tere i rā kona;
b) e haka aŋi-aŋi riva-riva pē hē ka hetu era ki te nātura te proyecto era o te aŋa era e manaꞌu era mo haka tere i rā kona, ꞌe pē ira ꞌā takoa, pē hē ka hetu era ki te nātura pē muꞌa ka oho era;
c) e haka haꞌauraꞌa riva-riva te haka tere iŋa pē muꞌa ꞌe pē hē ka hetu era;
d) e haka aŋi-aŋi riva-riva te haka tere iŋa era o te tiꞌaraꞌa a), b) ‘e c) o ruŋa i te tā nei hai reꞌo mo aŋi-aŋi riva-riva e te taꞌatoꞌa;
e) te tā taꞌatoꞌa ꞌe pē ira ꞌā ko pāpaꞌi ꞌā mo te nūnaꞌa o te nuku-nuku ko oꞌo ꞌā ki roto, ꞌe pē ira ꞌā ki te nuku-nuku público e maꞌu rō ꞌā i te proyecto ꞌo i te haka tere iŋa ꞌe o ruŋa i te aha;
f) e haka aŋi-aŋi riva-riva te tecnología ko ai ꞌā mo haka tere i te kona ꞌe tētahi rāveꞌa mo aŋa o te proyecto ꞌo o te aŋa ko hāꞌau ꞌā ꞌe ko hahaꞌo ꞌā mo uꞌi mo hāito, ꞌe i te hora era ko haka takeꞌa tahi ꞌā te tā mo aŋi-aŋi; ‘e
g) Pē ira ꞌā takoꞌa te rāveꞌa mo uꞌi mo oho i te haka tere iŋa o te aŋa hora era ko haka tere ꞌā ꞌe pē ira ꞌā te hopeꞌa raꞌa ꞌe te rāveꞌa taꞌatoꞌa ko hāpī ꞌā pē hē ka hetu ena ki te nātura.
Taꞌatoꞌa tā iŋa nei e haka takeꞌa mo aŋi-aŋi riva e te mau pukuraŋa, ꞌina ko ꞌouhou ko haka tika ꞌā ko tā ꞌā i ruŋa i te kupu 17 o te tuki 5 o te Hāꞌau nei.
Tuki 8
He uru iŋa ki te roa era o te tiꞌa mau o te haka tere iŋa o te nātura.
1. Taꞌatoꞌa vaha e haka takea i te roa hōhonu mo uru ki te roa era o te tiꞌa mau o te nātura ko haka takeꞌa ꞌā i roto i te haka tere iŋa taꞌatoꞌa nei.
2. Taꞌatoꞌa vaha e haka takea riva-riva, a roto i te tiꞌa mau o tōꞌona henua te uru iŋa ki te parautiꞌa a roto i te roa era o te rei ꞌe pē ira ꞌā a roto i te haka tere iŋa mo ai kai tano ꞌe mo uru, ki te roa hōhonu ꞌe ki te haka tere iŋa:
a) taꞌatoꞌa manaꞌu mo haka tere, te aŋa e hetu rō ꞌā ki te roa era mo vaꞌai i te tā o ruŋa o te nātura;
b) taꞌatoꞌa, aŋa ꞌo kī iŋa haka tano ꞌā mo uru o te mau pukuraŋa ki roto i te haka tere iŋa mo kī pē hē ana aŋa o ruŋa i te nātura; e
c) tētahi atu haka tere iŋa, aŋa u kī iŋa e hetu rō hai rāveꞌa rake-rake ki te nātura ꞌo ko hape ꞌā te haka tere iŋa tiꞌa mau ki te vaha nātura.
3. Mo haka tī-tika mau te roa hōhonu mo uru ki te roa tiꞌa mau era o ruŋa o te haka tere iŋa o te nātura, taꞌatoꞌa Vaha, e uꞌi te rauhuru haka tere iŋa o te kona e ai te ŋā rāveꞌa nei:
a) nuku-nuku estatal ko haꞌatiꞌa ꞌā e ai rō ꞌā te rāua ꞌite ko hāpī ꞌā i te roa era o te haka tere iŋa o te nātura;
b) haka tere iŋa riva-riva i tū hora ꞌā, mo te pukuraŋa, haka maꞌitaki, haka māꞌeha, mo te taꞌatoꞌa ꞌe ꞌina ko haka kuꞌi-kuꞌi;
c) haka pūai hai tiꞌa mau mo hāūꞌū ki te vaha nātura a roto i te haka tere iŋa era o te rei o roto o tōꞌona henua;
d) he rāveꞌa mo haka takea i te rauhuru mata ꞌite o ruŋa i te meꞌe rake-rake mo te nātura, i te hora era ko tano ꞌā mo haka tere pe he roa era o te uru iŋa o te carga de la prueba ꞌe pē ira ꞌā i te roa era dinámica de la prueba.
e) e haka tere iŋa i roto i te roa era o te taꞌu e kī iŋa o te tiꞌa mau ꞌe pē ira ꞌā te haka tere iŋa ko tā ꞌā; e
f) he rāveꞌa mo ꞌouhou i te tārahu hai huru, pe he roa era he haka hoki ki te Estado i te roa rake-rake, he haka tī-tika te meꞌe rake-rake i aŋa he ꞌouhou hai moni pe he rāveꞌa e tahi mo ꞌouhou i tōꞌona tārahu o ruŋa i te meꞌe rake-rake i aŋa, ꞌe, te haka hoki riva-riva, ꞌe, te kī iŋa mo taꞌe haka tere haka ꞌou rā aŋa rake-rake era, te hāūꞌū ki te nūnaꞌa ko hetu ꞌā te meꞌe rake-rake, ꞌe, pē ira ꞌā te rauhuru rāveꞌa o te moni mo haka tī-tika o te haka tere iŋa rake-rake.
4. Mo haka horo-horou mo uru riva-riva ki roto i te roa era o te tiꞌa mau o ruŋa i te roa o te nātura, taꞌatoꞌa Vaha e haka tere pē rā:
a) he rāveꞌa e tahi mo haka kore te kuꞌi-kuꞌi mo uru ki te roa tiꞌa mau pahe haka tere iŋa hōhonu;
b) e kimi te vaha mo haka rarama i te uru iŋa ki roto i te roa era o te tiꞌa mua ꞌe pē ira ꞌā i te haka tere iŋa  mo aŋa riva-riva;
c) he rāveꞌa mo ꞌāpapa riva-riva mo haka tī-tika ꞌe pē ira ꞌā mo haka rarama te haka tere iŋa o te tiꞌa mau ꞌe pē ira ꞌā administrativa ko tano ꞌā mo aŋa; e
d) pē ira ꞌā takoa e vaꞌai te vaha mo huri a roto i tētahi reꞌo ana ai e ai rō ꞌā tētahi nuꞌu kai aŋi-aŋi i te reꞌo tumu mau era, ꞌe te meꞌe nei he haka tere iŋa hōhonu.
5. Mo haka tere riva-riva i te roa nei mo uru ki te tiꞌa mau, taꞌatoꞌa Vaha e uꞌi e vaꞌai te vaha riva-riva e haka toro i te rima o te nūnaꞌa e ai rō ꞌā te kuꞌi-kuꞌi koia ko te hāꞌauraꞌa o ruŋa i te haka tere iŋa ꞌe pē ira ꞌā e vaꞌai te kope mo hokorua jurídicamente ꞌina ko ꞌouhou, ana ai ko tano ꞌā.
6. Taꞌatoꞌa vaha e uꞌi riva-riva te haka tere iŋa taꞌatoꞌa o te tiꞌa mau ꞌe pē ira ꞌā o te kona o ruŋa i te roa nei o te nātura ꞌe pē ira ꞌā te hāꞌauraꞌa iŋa, e pāpaꞌi taꞌatoꞌa.
7. Taꞌatoꞌa Vaha he haka rarama rauhuru rāveꞌa mo hāꞌūꞌū i te kuꞌi-kui o ruŋa i te roa o te nātura, i te roa era kī haŋa mo hāꞌau mo haka tī-tika i roto ꞌe tētahi atu mo haka riva-riva o tuꞌu ki te roa era ko kuꞌi-kuꞌi, te meꞌe haŋa e haka naho-naho ana aŋa.
Tuki 9
E  hāūꞌū ki te haka tere iŋa hōhonu o ruŋa i te vaha nātura.
1. Taꞌatoꞌa vaha e haka takea i te kona riva-riva e tano mo te nūnaꞌa ꞌo mo te nuku-nuku e hāꞌūꞌū rō ꞌā e haka tere rō ꞌā e pua rō ꞌā i te rima mo te roa nei mo hāpaꞌo i te roa hōhonu o ruŋa i te vaha nātura e uꞌi ꞌina ko haka rake-rake ki te ŋā nuꞌu nei ꞌina ko ture, ꞌe ꞌina ko haka kuꞌi-kuꞌi, e vaꞌai te vaha riva-riva ki a rāua.
2. Taꞌatoꞌa vaha e kimi te rāveꞌa riva-riva ꞌe hai parautiꞌa mau mo haka aŋi-aŋi, mo hāpaꞌo ꞌe mo haka rarama i te ŋā haka tere iŋa taꞌatoꞌa hōhonu nei o ruŋa i te vaha ꞌūmaŋa ꞌe pē ira ꞌā o ruŋa o tōꞌona oraraꞌa o ruŋa i a ia taꞌatoꞌa, o ruŋa i tōꞌona haka tere iŋa, tōꞌona manaꞌu, o ruŋa o te rāua piri iŋa ꞌananake ki tētahi nuꞌu, ꞌe pē ira ꞌā o te haka tere iŋa ꞌe takoa o tōꞌona roa parautiꞌa mau mo haka tere ꞌe mo uru ki te rauhuru rāveꞌa koia ko te haka topa te manaꞌu o ruŋa i te tā ꞌananake ko tētahi henua i te roa era o te haka tere iŋa hōhonu o te ꞌūmaŋa ꞌe te haka tere iŋa hōhonu ꞌe pē ira ꞌā tētahi atu haka tere iŋa o te sístema jurídico.
3. Taꞌatoꞌa vaha e uꞌi te rāveꞌa tano ꞌe riva-riva i tū hora ꞌā mo taꞌe hetu o te ꞌati ꞌe mo rara ꞌe mo haka ūtuꞌa i te nūnaꞌa e moto ꞌā ꞌo e aŋa ꞌā i te rauhuru rāveꞌa rake-rake ki te nūnaꞌa e puꞌa rō ꞌā i te rima ki te haka tere iŋa hōhonu o te vaha nātura e hāpaꞌo mo taꞌe hetu i te meꞌe rake-rake ki a rāua ꞌe te haka tere iŋa nei ko tā ꞌā i ruŋa i te Hāꞌau nei.
Tuki 10
He haka pūai i te rāveꞌa taꞌatoa mo haka tere
1. Mo hā'ūꞌū ki te haka tere iŋa o te hāꞌāu nei taꞌatoꞌa vaha e puꞌa te rima mo uꞌi o te rāveꞌa mo haka pūai i te rauhuru haka tere iŋa i roto i te rāua henua, ꞌe e haka tika a ruŋa i te roa hōhonu mo rāua mau ꞌā ꞌe te rāua meꞌe haŋa.
2. Taꞌatoꞌa vaha koia ko te haka tī-tika i te rāua haka tere iŋa e tano nō mo haka tere a roto i te ŋā roa nei ꞌā:
a) e hāpī ki te nūnaꞌa taꞌatoꞌa o ruŋa i te haka tere iŋa o te vaha nātura, ki te nuku-nuku henua ꞌe pē ira ꞌā ki te nūnaꞌa taꞌatoꞌa aŋa i roto i te vaha público;
b) He uꞌi te rāveꞌa mo haka pūai i te rauhuru aŋa mo haka aŋi-aŋi ꞌe mo haka topa te manaꞌu ꞌe pe he roa era ꞌā takoa mo hāpī i te rāveꞌa riva-riva o ruŋa i te oraraꞌa o te nātura ꞌe te uru iŋa o te rauhuru nūnaꞌa público ki roto, pe he roa era o te nūnaꞌa aŋa i roto i te hare tiꞌa mau, nūnaꞌa haka tere i te aŋa, ꞌe pē ira ꞌā rauhuru nuku-nuku o te henua o te roa era o te haka tere iŋa hōhonu o te ꞌūmaŋa ꞌe pē ira ꞌā o te roa era o te nuꞌu aŋa pa he jurísta, ꞌe, tētahi atu;
c) He vaꞌai tahi ki te rauhuru nuku-nuku ꞌe tētahi atu nūnaꞌa i te rauhuru rāveꞌa riva-riva, takoa, pe he roa era o te moni mo te haka tere iŋa nei;
d) He haka makenu te roa era o te hāpī, mo ꞌite riva-riva ꞌe mo aŋi-aŋi riva-riva o ruŋa i te haka tere iŋa o te nātura ꞌe tētahi atu, i te roa era e hahaꞌo mai rauhuru aŋa mo hāpī o ruŋa o te oraraꞌa ꞌe o ruŋa i te uru iŋa o te rauhuru nūnaꞌa hāpī o ruŋa i te rauhuru roa o te hāpī ki roto i te ŋā vaha nei;
e) e uꞌi te rāveꞌa riva-riva haka tano mo te nuꞌu ꞌo mo te nuku-nuku e ai rō ꞌā te rāua kuꞌi-kuꞌi, pe he roa era takoa mo huri ki te rua reꞌo e ai rō ꞌā e vānaŋa rō ꞌā i roto i te henua i te hora era ko kī ꞌā ko haŋa ꞌā ki te kope mo huri i te vānaŋa;
f) e aŋi-aŋi riva-riva i te roa hauhaꞌa o te rauhuru nuku-nuku e puꞌa rō ꞌā i te rima mo haka haumārū ki te pukuraŋa i te roa nei i te uru iŋa ki te ŋā vaha nei; 'e
g) haka pūai i te roa era mo haꞌaputu ꞌe pē ira ꞌā mo hāito i te rauhuru parau ꞌāpī, ꞌo, vānaŋa ko tā ꞌā o ruŋa o te nātura.
Tuki 11
Hāꞌūꞌū
1. Te Vaha taꞌatoꞌa e hā'ūꞌū mo haka pūai i te ŋā rāveꞌa nei mo haka tere, he rāveꞌa riva-riva e tahi mo puꞌa i te rima mo haka tere ꞌo mo aŋa a roto i te Hāꞌau nei hai parautiꞌa mau.
2. Te rauhuru rāveꞌa e hāꞌūꞌū ki te ŋā henua era ꞌina rāua rāveꞌa pūai rahi o ruŋa i te roa era o te nātura, ꞌe te ŋā henua era e pūai rō ꞌā ꞌe ꞌina he puru i te rāua ꞌāua ꞌe pē ira ꞌā te ŋā hau o ruŋa o te rauhuru motu o América Latina ꞌe pē ira ꞌā o te Caribe.
3. O ruŋa i te haka tere iŋa o te kupu 2 o ruŋa o te tuki nei, te Nūna'a e hā'ū'ū mo haka rarama mo haka tere i te rauhuru aŋa e pē ira 'ā te rāve'a pa he:
a) e aŋa rauhuru makenu ꞌe pē ira ꞌā e haka taui i roto i a rāua ꞌe e haka tere rauhuru rāveꞌa mo aŋi-aŋi riva-riva pe he roa era o te hāpī o ruŋa i te haka tere iŋa ꞌe pē ira ꞌā o tētahi nūnaꞌa o te observatorio;
b) haka makenu te rauhuru taui e haka tere iŋa ko ꞌāpapa ꞌā te rāveꞌa mo hāpī, mo aŋi-aŋi riva-riva ꞌe mo haka naho-naho.
c) e uꞌi e haka taui i roto i a rāua mau ꞌā o ruŋa i te nūnaꞌa, e ai rō ꞌā te rāua pūai i te roa era pa he guía, e ai rō ꞌā te haka tere haŋa riva-riva ko tā ꞌā; e
d) pē ira ꞌā o ruŋa o te rauhuru nūnaꞌa o te rauhuru pāꞌeŋa mo haka pūai i te roa era e ai mau ꞌā te kuꞌi-kuꞌi i te rāveꞌa era pē hē ana hāꞌūꞌū.
4. Taꞌatoꞌa nūnaꞌa e haka matara te rauhuru aŋa i muri i tētahi motu, pē ira ꞌā o ruŋa i te nuku-nuku Intergubernamentales, Académica, nūnaꞌa privado, pē ira ꞌā rauhuru nuku-nuku o te roa henua era ꞌe tētahi atu taŋata puꞌa i te rima ki te haka tere iŋa o te Hāꞌau nei.
5. Taꞌatoꞌa Vaha ko aŋi-aŋi ꞌā pē nei ē e haka pūai te hā'ūꞌū iŋa i roto i te regione ꞌe pē ira ꞌā te roa era o te taui o te rauhuru parau ꞌāpī o ruŋa o te aŋa taꞌe tano ki te roa era o te nātura.
Tuki 12
He vaha i roto e taui era rauhuru tā o ruŋa o te Hāꞌau nei
Taꞌatoꞌa Vaha e ai te rāua rāveꞌa mo haka taui o te parau ꞌāpī a roto i te tokerau ꞌe mo tano mo uru o te rahi raꞌa o te taŋata mo rara o ruŋa o te haka tere iŋa hōhonu ki roto. Te vaha nei he haka tere e te Comisión Económica mo América Latina ꞌe mo te Caribe, i a rāua te tōroꞌa o te Secretaría ꞌe e tano nō rāua mo aŋa i te rauhuru haka tere iŋa legislativa ꞌe pē ira ꞌā adminisrativa, ꞌe takoa era o te poritika, ꞌe pē hē te huru o te haka tere iŋa e riva-riva, ꞌe tētahi atu.
Tuki 13
Haka tere iŋa i roto i te henua
Taꞌatoꞌa Vaha i roto i te rāua rāveꞌa riva-riva ko haka tano ꞌā pe he roa hōhonu, te aŋa nei takoa he vaꞌai i te rauhuru rāveꞌa mo haka tere i roto i te henua ki ravaꞌa ai paꞌi i te Hāꞌau nei o ruŋa i te aŋa nei hā'ūꞌū mo te nātura.
Tuki 14
He Vaha Tara Hā'ūꞌū e te Nuꞌu
1. Ko tā ꞌā te vaha e tahi mo vaꞌai hai hā'ūꞌū te moni mo haka tere o te ŋā aŋa nei o te Hāꞌau nei ꞌe te haka tere iŋa, ꞌe pē hē ana haka makenu e hāꞌū'ū i roto i te roa era o te Conferencia ꞌararua Pāꞌeŋa.
2. 'Ararua nō pā'eŋa e tano nō mo hā'ūꞌū hai moni ꞌo hai tara mo haka tere i roto i te henua te Hāꞌau nei.
3. Te Conferencia o te Koro o te ŋā pāꞌeŋa nei, ko tā ꞌā i ruŋa i te tuki 5 tiꞌaraꞌa g), pē nei e kī era, e tano nō mo uŋa te roŋo ki tētahi nuꞌu mo hā'ūꞌū mai hai tara mo haka tere i te Hāꞌau nei.
Tuki 15
He Koro ꞌArarua Pāꞌeŋa
1. Ko tā ꞌā te Piri iŋa o te ŋā Pā'eŋa nei.
2. Te Secretario Ejecutivo o te roa nei o te Comisión Económica mo América Latina ꞌe pē ira ꞌā mo te Caribe, he oho he uŋa i te roŋo mo te piri raꞌe, Conferencia e kī ena, i roto i te matahiti e tahi ko haꞌamata ꞌā ko haka tere ꞌā te Hāꞌau nei ꞌe pē muꞌa ka oho mai era he aŋa e tahi koro riki-riki o te rauhuru pāꞌeŋa mo te rauhuru haka tika iŋa ko haka topa ꞌā te manaꞌu e te Conferencia ꞌo e te Koro.
3. E tano nō mo ohu ki te Koro o te ŋā pāꞌeŋa nei i te hora era ko haŋa ꞌā e rāua mo piri mo hāꞌau i te rauhuru haka tere iŋa.
4. I te piri raꞌe era ꞌā o te Conferencia o te rauhuru pāꞌeŋa:
a) i roto ka vae ena ꞌe ka tā ena pē hē ka haka tere ena, pē hē te makenu iŋa, i roto takoa ka hahaꞌo ena pē hē te uru iŋa hōhonu o te rauhuru pukuraŋa; e
b) i roto takoa ka haka topa era te manaꞌu ꞌe ka haꞌatiꞌa era koia ko te vana-vanaŋa a kona hē ka uru era te roa era o te tara mo ai e ai ꞌo e nonoꞌi rō ꞌā mo haka tere i te Hāꞌau nei.
5. Te Koro Nui o te ŋā pāꞌeŋa nei he noho he uꞌi e haka pā i i te haka tere iŋa a roto i te roa parautiꞌa mau o te Hāꞌau nei. Pē ira e kī ena:
a) he tā, he hāꞌau a roto i a rāua ko nuku-nuku hē ꞌe māꞌai he haka tere te Hāꞌau nei;
b) mo rāua e uꞌi i te rauhuru tā ka haka maꞌu ena ꞌe pē ira ꞌā i tētahi roa mo aŋi-aŋi e te nuku-nuku era o rāua te ꞌouhou ꞌe o rāua te puꞌa te rima;
c) ꞌararua nō pāꞌeŋa he hāꞌau ꞌe ki ꞌoti he haka ꞌite pē hē ka haka tere ena te Hāꞌau nei ko tā ꞌā;
d) e tano nō mo kī i te rāua vānaŋa mo haka tika o te aŋa ki te rauhuru pāꞌeŋa ꞌe pē ira ꞌā a ruŋa i te roa era mo haka tere o te Hāꞌau nei;
e) he aŋa koia ko te haꞌatiꞌa, ana ai ko tano ꞌā, e haka tika a roto i te Hāꞌau, mo aha, mo kī tano ai mo tā mo tāpura, ai ka kī he tiꞌa mau ai ka haꞌatiꞌa ko tano ꞌā ꞌe ka haka tere.
f) e noho e uꞌi ꞌe pē ira ꞌā he haꞌatiꞌa i te rauhuru roŋo i haka maꞌu ai o ruŋa i te Hāꞌau nei, ꞌe ko tā ꞌā i ruŋa i te tuki 20 o ruŋa o te Hāꞌau nei;
g) he haka tī-tika he kī te haka tere iŋa ꞌe te huru pē hē ana haka makenu te tara, roa era he tara ꞌe pē ira ꞌā tētahi aŋa mai roto i te rauhuru vaha ana oho mai mo kī tano ai mo haka tere i te Hāꞌau nei;
h) e noho he uꞌi ꞌe he ꞌui te rāveꞌa takoa ꞌe tētahi atu haka tere iŋa ko tano ꞌā mo ravaꞌa mai o te aŋa nei e tute nei he Hāꞌau nei; 'e
i) takoa he aŋa tētahi rāveꞌa mo riva ai mo haka tere o te hHā'au nei ꞌe tētahi aŋa haka maꞌu ena mo hahaꞌo a roto.
Tuki 16
Pē hē ana Voto
Taꞌatoꞌa vaha i roto i te Hāꞌau nei e tano nō mo voto e tahi nō.
Tuki 17
Secretaría
1. Te Secretaría Ejecutivo o te Comisión Económica mo América Latina ꞌe pē ira ꞌā mo te Caribe. Tāꞌana aŋa he secretario o te Hāꞌau nei.
2. Te aŋa o te Secretaría he ꞌāpapa atu:
a) he uŋa i te roŋo mo te Koro o te Conferencia o te rauhuru vaha ꞌe pē ira ā ki te nūnaꞌa era e puꞌa rō mai ꞌā i te rima hai tara ꞌe koia ko te nuꞌu era e aŋa rō ꞌā mo te Hāꞌau nei;
b) He hā'ūꞌū ki te rauhuru vaha i te hora era ko nonoꞌi ꞌā hai rauhuru rāveꞌa mo haka pūai o te rāua ꞌite, ꞌe pē ira ꞌā takoa, o ruŋa o te rauhuru parau ꞌāpī, veꞌa, ꞌe takoa mo te nuku-nuku e aŋa rō ꞌā e haka tere rō ꞌā i te Hāꞌau nei ꞌe ko tā ꞌā i ruŋa i te tuki 10, 11, ꞌe pē ira ꞌā 12 o ruŋa i te Hāꞌau nei;
c) e haka tī-tika a roto i te kī iŋa era o te Koro nui o te Conferencia o te rauhuru vaha te haka tī-tika iŋa ꞌe te haka ꞌāpī iŋa ki tano ai mo aŋa riva-riva ꞌe mo haka tere tī-tika; e
d) pē ira ꞌā tētahi huru atu o te aŋa o te secretaría ko tā ꞌā i ruŋa i te Hāꞌau nei ꞌe tētahi atu mo ai ko uŋa ꞌā e te Koro Nui o te Conferencia ki te rauhuru Vaha.
Tuki 18
Nuku-nuku mo hā'ū'ū e mo haka tere
1. Ko kī 'ā mo ai e tahi nuku-nuku mo hokorua i te haka tere iŋa nei, 'e, mo ma'u pa he nuku-nuku hā'ū'ū o ruŋa o te Conferencia o te ŋā pā'eŋa nei mo haka rarama e mo haka tere, e mo hā'ū'ū, i te haka tere iŋa, i te ma'u iŋa o te Hā'au nei. A ruŋa i te kī haŋa era ko tā 'ā tō'ona haka tere iŋa, te rahi o te nūna'a e te haka makenu iŋa mo te nuku-nuku o te Conferencia o te ŋā pā'eŋa nei e u'i mo haka tika ko tā 'ā i ruŋa i te Koro ra'e era.
2. E te nuku-nuku nei, tā'ana aŋa he haka tika hora era mo 'ui, mo haka tere ma'itaki, ta'e mo ma'u i te ture, 'ō, mo kī ko hape 'ā te haka tere iŋa, mo u'i mo haka ma'itaki o te haka tere iŋa pa he kī haŋa era e ko tāpa'o 'ā i ruŋa i te Hā'au, te rāua aŋa he u'i i te rāve'a mo toŋa mo hā'ū'ū hai mana'u era ko tā ko hā'au 'ā e te rauhuru pā'eŋa.
Tuki 19
Haka tī-tika iŋa o te kuꞌi-kuꞌi
1. Mo ai o te kuꞌi-kuꞌi o roto i te hokorua o tētahi rahi atu o ruŋa i te hāꞌauraꞌa iŋa ꞌo o ruŋa o te haka tere iŋa o te Hāꞌau nei, rā ŋā nuꞌu e uꞌi te rāveꞌa e haka 'uhu pē hē ana haka tī-tika i roto i a rāua, ꞌe taꞌatoꞌa nō kuꞌi-kuꞌi mo hetu e tano nō mo haka tī-tika, e u'i mo uru
2. Mo ai e tahi pāꞌeŋa he tāpura, te hāꞌauraꞌa, ko eꞌa ꞌā, ꞌo, ko haꞌatiꞌa ꞌā i te haka tere iŋa o te Hāꞌau nei, ꞌo, ko haka hāhine ꞌā ki roto, ꞌo i roto i tētahi taꞌu pē muꞌa e tano nō mo pāpaꞌi ki te nūnaꞌa era o te Depositario, mo hāꞌauraꞌa he aha te kuꞌi-kuꞌi nei kai tuꞌu ki te roa haka tī-tika ko tā ꞌā i ruŋa i te tuki 1 o ruŋa o te tuki nei ꞌe ai ruŋa te tī-tika mau mo haka tika i te kuꞌi-kuꞌi nei, e tano nō mo ai e tahi nō pāꞌeŋa ꞌo ꞌararua pā'eŋa ꞌe a ruŋa ana haka tere ki riva-riva ai:
a) mo maꞌu o te kuꞌi-kuꞌi nei ki roto i te roa era o te corte internacional o te tiꞌa mau;
b) e haka tere a roto i te kī haŋa era ko tā ꞌā i roto i te Conferencia ꞌo i roto i te Koro Nui o te Conferencia ꞌararua nō pāꞌeŋa ko ꞌāpapa ꞌā ko tī-tika ꞌā.
3. Mo ai ꞌararua pāꞌeŋa ko ai ꞌā te kuꞌi-kuꞌi ꞌe ko haꞌatiꞌa ꞌā i te rāveꞌa riva-riva mo haka tika i te kuꞌi-kuꞌi nei ꞌe ko tā ꞌā i ruŋa i te tuki 2 o te haka tere iŋa o te aratikuro nei, ꞌe kai tī-tika, ꞌina he rāveꞌa toe e maꞌu ki roto i te vaha era o te Corte Internacional o te justicia ꞌe mo ai ko hāꞌūꞌū ꞌā ko riva-riva ꞌā, e ko maꞌu ki roto.
Tuki 20
He roŋo mo haka tika ꞌo mo hahaꞌo ki roto i te Hāꞌau
1. Taꞌato'a vaha e tano nō mo maꞌu i tāꞌana manaꞌu mo hahaꞌo ki roto i te Hāꞌau nei ꞌo mo haka tika.
2. E te ŋā enmienda o te roŋo mo hahaꞌo i roto i te Hāꞌau nei, e ai ko piri ꞌā i roto i te koro e tahi o te Conferencia o te rauhuru pāꞌeŋa. Te Secretaría e hāꞌaki i te ŋā rāveꞌa taꞌatoꞌa nei o te roŋo ki te rauhuru vaha e ono ꞌāvaꞌe a tuꞌa ki te piri iŋa ꞌananake mo hāꞌau. Te Secretaría he hāꞌaki o ruŋa i te ŋā roŋo nei, enmienda e kī ena, ki te rauhuru kona ko tano ꞌā mo maꞌu o te roŋo ꞌe ko tā ꞌā i ruŋa i te Hāꞌau nei ꞌe pē ira ꞌā ki te kona era o te Depositorio, mo ꞌite pa he roŋo.
3. Te rauhuru pā'eŋa hora era haka ma'u era i te rāua roŋo, e u'i riva-riva mo hā'au, e ai te rahira'a o te nūna'a ko voto 'ā e toru o roto i te hā, ki riva ai mo ha'ati'a mo uŋa o te roŋo.
4. Te Depositario, ko te kona era ꞌi ira e haka rē era i te roŋo he hāꞌaki o ruŋa i te roa ꞌāpī nei o te enmienda ko hāꞌau ꞌā te rauhuru vaha mo haka tī-tika ꞌo mo hahaꞌo ki roto i te hāꞌau nei.
5. Te haka tī-tika iŋa o te haꞌatiꞌa iŋa mo uru mai o te rāveꞌa ꞌāpī pe he roŋo e pāpaꞌi ai, ka haka maꞌu ki roto i te vaha o te Depositario. Te enmienda ena haka maꞌu ena mo ai ko haka tī-tika ꞌā te kāuŋa o ruŋa i te tā 3 e tano mo haka tere e te rauhuru vaha ꞌe te rāua aŋa he haka pūai. Ai ruŋa ko tā ꞌā i te roa era o te iva 'ahuru mahana mai te taꞌu era ko hahaꞌo ꞌā ko haꞌatiꞌa ꞌā ꞌo ko 'ata tī-tika ꞌā, ana ai ko haꞌatiꞌa ꞌā, ꞌo, ana ai ꞌina kai haꞌatiꞌa. Mai rā taꞌu pē muꞌa he haka tere te roŋo nei o te enmienda ꞌe taꞌatoꞌa e ꞌite mo moꞌa i te haka tere iŋa nei ana ai ko haꞌatiꞌa, ꞌo, ana ai kai haꞌatiꞌa mo hahaꞌo i te roŋo ꞌāpī ꞌo mo haka tī-tika.
Tuki 21
He tā iŋa, he haka tī-tika ko oꞌo ꞌā, he haꞌatiꞌa, ꞌe pē ira ꞌā, mo hahaꞌo ꞌe ko haꞌatiꞌa ꞌā ki te taꞌatoꞌa
1. Te Hāꞌau nei ko haka hahata ꞌā ki te rauhuru tā iŋa o te henua taꞌatoꞌa o América Latina ꞌe pē ira ꞌā o te Caribe, e ai rō ꞌā tētahi vaha takoa nūmera 1 ko hahaꞌo ꞌā i te roa era o te Sede o te Naciones Unidas 'i Nueva York i te 27 mahana o Hora Nui i te taꞌu 2018 ki te 26 mahana o Hora Nui o te taꞌu 2020.
2. Te Hāꞌau nei e haꞌatiꞌa, ꞌo, e taꞌe haꞌatiꞌa e te ŋā henua nei ko tā ꞌā i ruŋa. He haka hahata, mo piri mai tētahi henua ena o América Latina, ꞌe pē ira ꞌā o te Caribe, ꞌe pē ira ꞌā i roto i te tuki 1 ꞌe rā ŋā nuꞌu kai tā ꞌā mai te taꞌu era o te rua mahana i hāꞌau ai ꞌe ki te taꞌu hopeꞌa era ko tā ꞌā i ruŋa i te hāꞌau nei. ꞌE te rāvea taꞌatoꞌa mo kī mo haka tī-tika ꞌe mo ē, ana ai ko haꞌatiꞌa ꞌā ꞌo ko haŋa ꞌā mo aŋa, taꞌatoꞌa e maꞌu e hāpaꞌo i roto i te vaha era o te Depositario.
Tuki 22
He haꞌamata he haka tere
1. Ta Hāꞌau nei he haꞌamata he haka tere i te iva 'ahuru mahana mai te taꞌu era ko hahaꞌo ꞌā ki roto, te hāꞌauraꞌa, i te ho'e 'ahuru mā ho'e mahana ꞌe haka tī-tika iŋa ko haꞌatiꞌa ꞌā, ko hahaꞌo ꞌā ki roto ꞌe ko haka tano ꞌā.
2. ꞌE o ruŋa i tētahi henua ko oꞌo ꞌā ki roto i te haka tere iŋa nei ꞌo ko haka hāhine ꞌā ki roto ꞌe ki ꞌoti o te haꞌatiꞌa i te 11 tā iŋa ꞌe ko haꞌatiꞌa ꞌā ꞌe ko haka piri ꞌā ki roto, mai rā hora te Hāꞌau nei he haꞌamata he haka tere i te iva 'ahuru mahana. Mai te taꞌu era te henua ko haꞌatiꞌa ꞌā ko haŋa ꞌā ko tā ꞌā ꞌe ko haka piri ꞌā ki roto i te Hāꞌau nei.
Tuki 23
He reserva
E ko tano mo aŋa o te reserva o ruŋa i te Hāꞌau nei.
Tuki 24
He Horo
1. He horo iŋa e tano nō mo horo i roto i te taꞌu nei o te toru matahiti mai te taꞌu era ko haꞌamata ꞌā ko haka tere ꞌā te hāꞌāu nei ana ai o ruŋa i te pāꞌeŋa e tahi, ꞌe rā pāꞌeŋa e tano rō mo horo i te hāꞌāu nei e pāpaꞌi ai ka haka maꞌu ki te depositario.
Tuki 25
He Depositario
Te Secretario General o te Naciones Unidas māꞌana e maꞌu i te Depositario o ruŋa i te Hāꞌau nei.
Tuki 26
Te pāpaꞌi iŋa tiꞌa mau era
Te pāpaꞌi iŋa tiꞌa mau era o te Hāꞌau nei, ko aŋa ꞌā a roto i te reꞌo paniora ꞌe pē ira ꞌā a roto i te reꞌo marite, pē tū huru ꞌā te hauhaꞌa ꞌe he maꞌu he hāpaꞌo he puru i roto o te depositorio i roto i te rima o te Secretario General o te Naciones Unidas.
KO HA'ATI'A 'Ā te ŋā nu'u haka pāpa'i nei, i te haka tere nei ko tāpa'o 'ā ko tā 'ā i te Hā'au.
KO TĀPURA 'Ā i roto o te Escazú, 'i Costa Rica, i te hā mahana o Tarahao o te ta'u piti ta'utini ho'e 'ahuru mā iva.
'Āpapa Ra'e
O ruŋa i te Secretaría
Te Hā'au o te ruŋa i te pā'eŋa e tahi o te henua o te uru iŋa o te rauhuru nūna'a o ruŋa o te haka tere Ti'a Mau o te nātura i América Latina e takoa i te Caribe,
División o te Desarrollo Sostenible e Asentamiento Humano o te Naciones Unidas, e pē ira 'ā o te Nuku-nuku Económica mo América Latina e mo te Caribe (CEPAL)
vaha correo: xxxxx@yyy.org
HE MĀURU- URU
E haŋa ’ā a mātou mo māuru-uru hai parati’a ki te Consejo Nacional de la Cultura y las Artes, o te hā’ū’ū mai hai tara mo rara ’e mo aŋa i te puka nei. Pē īra ’ā, e haŋa rō ’ā a mātou mo māuru-uru ki te nu’u i tautoru mai i te aŋa o te puka nei, ki a:
Ki te taīna ko Julia ’e ko Lázaro Hotus ’e ki a nua ko Isabel Hei (Māmā Isa), he nu’u i Santiago ’e i Rapa Nui i haka ’ite mai ai ki mātou i te rāua ’a’amu, rāua haka āra ’e i te rāua mana’u hōhonu; ’e ki te taote ko Cristián Ovalle o te haka piri mai ki te hua’ai Edmunds Pakomio.
I noho era a mātou i Rapa Nui he ŋaro’a mai i te ōra ’e i te koa va’ai mai e María Reina Pakomio, e tā’ana poki ko Ramón ko īa ko tā’ana vi’e ko Josie; ki tā’ana poki ko Alejandra ’e ki te koro era ko Hai Āka Pakomio, ananake mātou i vānaŋa ai o ruŋa i te rauhuru nō roa o Rapa Nui.
Ki a Betty Rapahaŋo, o te haŋa mo rara riva-riva i te ŋā ’a’amu nei ’e o te kī mai i tō’ona mana’u hōhonu Ki a Fabiola Matte, o te hā’ū’ū mai mo aŋa mo haka mao o te puka nei.
Te mātou māuru-uru hai haŋa ki te nu’u i va’ai mai i te rāua ’a’amu:
Carlos Edmunds
Lizette Escobar
Virginia Haoa
Alberto Hotus
Hinavai Edwards
Alfonso Rapu
Joaquín Tuki
He haka toro atu te māuru-uru nei ki te taŋata aŋa o te Biblioteca del Museo Chileno de Arte Precolombino, o te pu’a mai i te rima, ’e ki te pū’oko o nei hare, ko Carlos Aldunate, o te rara ra’e i te aŋa nei ’e o te kī mai i tō’ona mana’u tano mo haka tītika i te puka nei.
He haŋa o mātou mo mahīa i te puka nei ki te Hau Tupuna’e ki te rāua haka āra ka oho ena.
RAPA NUI, TŌ’ONA ’A’AmU
A Rapa Nui ta’ato’a, ko vahi-vahi ’ā te henua mo te Mata, ’o īra te henua, he henua mau ’ā o te ŋā hua’ai ena o nei […] i tu’u mai era te nu’u kē ra’e era ki nei, ta’e o Rapa Nui, he haka piri i te mahiŋo ta’ato’a he ma’u tahi ki te kona nō e tahi i haka nō-noho ai, kai noho haka ’ou i te rāua kona tupuna. Te riva, ki ’aŋarinā e ’ite nō ’ā e te hua’ai ko kona hē te rāua kona o ruŋa o te motu nei
María Reina Pakomio (2013)
He kona noho o te hau e tahi, he ōti mau ’ā o te āo ta’ato’a
I vāeŋa tini o te Moana Nui a Kiva, e 2.200 km mai te kona hāhine noho o te taŋata, e rima hora mo rere mo oho mai o te manu rere mai Santiago o Tire, e noho ena a Rapa Nui, he ’īŋoa i nape e te taŋata rapa nui mau ’ā, te hā’aura’a he “motu nui-nui”. I te ’anatau era o te mata mu’a, te ’īŋoa ko Te Pito o te Henua, he kona hope’a o te roa, o te hoko tahi e noho ena i te āo ta’ato’a, i īra i poreko ai te hauha’a o te hau e tahi i tarai ai e maha ta’utini rō atu rona i ruŋa i te papa mā’ea, he kona i tarai takoa ai i te mōai.
Rapa Nui: o te rano i haka poreko mai i te motu nei
A Rapa Nui i poreko mai ai, mai raro i te parera o te vai kava ka kī atu ka 3.000.000 ’o ka 200.000 matahiti pē tu’a, i te me’e era e mākenu-kenu rō ’ā te ŋā papa henua era o raro, he piri te rano rano rauhuru, he ŋā’aha, he īri mai te potu o nei ŋā rano ka tu’u rō ki ruŋa ki te vai kava, e 3.000 mētera i īri i oho mai ai. I ē’a mai era te potu o te ŋā rano nei, he paka mai te henua ko Rapa Nui, henua huru taimana, e 166 km2 tō’ona nui-nui. Te rano ’ata tuai o Rapa Nui, ko Rano Raraku ’e ko Rano Kau, i roto te vai māŋaro. I te pā’iŋa tama mai era o te ra’ā, i īra a Pōike, he rano hope’a o te tuai, ’e i vāeŋa o te henua a mā’uŋa Tere Vaka, he kona hope’a o te ruŋa nui o Rapa Nui, e 507 mētera mai te vai kava pē ruŋa.
I te taha-taha tai, rauhuru kona ’opata, kona ruŋa nui. Rauhuru haŋa riki-riki e noho ena i te taha tai, ’e, e rua nō haŋa nui-nui ai o te ’one: ko ’Ana Kena ’e ko ’Ovahe. I ruŋa i te motu nei, ka ’ī te ’ana nu-nui, ’ana riki-riki, karava e ai ena, he kona puneki mai o te mā’ea e tehe mai era i te ’anatau tuai era, o te hora era e ŋā’aha nō ’ā te rano o Rapa Nui. O te ai he “motu ’āpī”, kai rava’a ’ā ka 300.000 matahiti, te ’o’one o Rapa Nui, ’o’one ta’e rahi, ta’e raro nui. ’O īra e ’oka ena i te kai, i te kona vara-vara nō o te motu nei.
He kona ta’e ve’a-ve’a rahi, ta’e takeo rahi, e 20° Celsius o te hāito vāeŋa o te ve’a-ve’a i roto i te matahiti ’e he kona hoa ’ua vara-vara, he kona puhi tokerau pūai i roto i te matahiti ta’ato’a.
Hau āka Porinetīa
I mu’a ’ā, ka 3.000 matahati, i oho mai ai te nuku-nuku taŋata mai Taiwan, he hata tītika mai i te rāua āra pe te ’aro tama ena o te ra’ā, he noho he oho i ruŋa i te ŋā motu era e rava’a i te rāua oho īŋa mai. Ki ōti, ki rava’a e 2.000 matahiti, he tu’u te nuku-nuku taŋata ’āpī ki Toŋa, ki Samoa, he piri ki te taŋata tupuna noho o īra, he poreko mai te hau mā’ohi.
Te pūai o rā ŋā hau mā’ohi, he nu’u ko ’ite riva-riva ’ā mo tere a roto i te vai kava, o te ai ko aŋi-aŋi ’ā i te āra mo oho, tāpa’o hai hetu’u, hai ra’ā, hai māhina. Takoa, ko ’ite riva-riva ’ā mo aŋa i te rāua miro, i te rāua vaka pe he ŋā vaka era e haka piri era e rua hakari, ko īa ko te tu’u, ko te kahu o te tu’u, mo oho a te āra roa-roa, ka ai atu mai mu’a te tokerau ana puhi ki ruŋa ki te vaka.
I te ŋā ’anatau ra’e era, ki mate ki ōti a Ietū, he ha’amata he rahi he oho te taŋata tu’u mo noho i ruŋa i te ŋā motu ta’ato’a era o te Poritetīa. He oho, he tu’u te taŋata mai te Marquesas ki Rapa Nui. Ki te kī o te nu’u hāpī i te arqueología, te taŋata ra’e i tu’u ai ki Rapa Nui i te ’anatau IV ’o V d.C., te ’ino, kai aŋi-aŋi ananake ana ai rauhuru, rauhuru te nuku-nuku taŋata i tu’u ai i roto i te rahi o te matahiti, ’o, he nuku-nuku taŋata i tu’u i oho ai koro’iti nō i roto i te ta’u.
He tu’u īŋa o Hotu matu’a, he ’anatau ra’e
Ki te kī o te ’a’amu tupuna, i ha’amata i hetu era te taiē, i ēmu era a Hiva, he kāiŋa tupuna o te rapa nui, he oho mai a te ’ariki mau ko Hotu Matu’a ananake ko te nuku-nuku taŋata ki Rapa Nui. Ra’e ’ā, i roto i te moe vārua e tahi, i oho mai ai te kuhane o te ma’ori ko Hau Maka, he haka tītika i tō’ona āra ki te ē’a īŋa o te ra’ā, ka tu’u rō mai ki Rapa Nui, he kimi he rava’a i te ma’ara mo tomo o te ’ariki: Ko Haŋa Rau, i ’Ana Kena. I ōti era, he ūŋa mai e Hotu Matu’a i te ŋā īo e hitu mo kimi i tū motu takea era e Hau Maka, he rava’a e nei ŋā īo, he hoki; ki ōti i oho mai ai a Hotu Matu’a ararua ko tā’ana vi’e ’e he nuku-nuku taŋata vae e īa, he ma’u mai i te kai rauhuru mo ’oka ’e i te manu rauhuru, mo rāua mo haka rahi, mo kai.
O te ŋā taŋata mā’ohi nei i ma’u mai i te maīka huru kē- huru kē, i te kaha, i te toa, i te taro rauhuru, i te ’uhi rauhuru ’e i te kūmara e 20 ’ahuru huru. He ma’u takoa mai i te pua, i te tī, hai ŋā tumu nei e aŋa era i te rave’a mo tā kona, ’e i te mahute mo aŋa i te rāua kahu. O rāua i ma’u mai i te moa, i te ’uha, i te kio’e mo haka rahi, mo kai o te taŋata.
Ki te kī o te nu’u hāpī hōhonu, i tu’u mai era te ŋā mā’ohi ra’e nei, ko puru ’ā a Rapa Nui e te māuku, e te tumu riki-riki rauhuru, ko īa ko te kona ai o te ha’ari, o te niu, o te tumu nu-nui. I oho era te ŋā tumu nei, he ŋaro he oho i te ŋā ’anatau era i oho mai era pē mu’a.
Te tumu mau ’ā o Rapa Nui o rā hora, he Toro Miro, hai rā miro e tarai era i te tao’a rauhuru; he Hau-Hau, hai rā tumu e aŋa era i te taūra, i te kūpeŋa; he Niu pe he Niu Tire ena ’ā o ’aŋarinā. Te mau o roto i te vai kava he pipi rauhuru, he ’ura, he rārape, he ika, he honu, he heke ’e he delfín. I mu’a ’ā, manu rahi te manu rere e tu’u era mo noho i Rapa Nui, pe he Manu Tara, ’ina toe i ’aŋarinā.
He vahi īŋa o te henua, ’e he miru, he mata haka āra o te ’atua
O te ’ariki era ko Hotu Matu’a i haka tama mai i te mahiŋo nei he rapa nui. He vahi e te ’ariki i te henua ki tā’ana ŋā poki, a vāeŋa i vahi ai i te henua e rua ’aro, mai Pōike, ki ’Oroŋo ’ātā ka tu’u rō ki Motu Nui. Ki ōti nei ŋā pā’iŋa ararua, i vahi-vahi riki-riki haka ’ou ai, he haka vaha-vaha hai tīta’a mai te taha tai ’āta ki te vahi nui era o vāeŋa o te henua. Ki ōti te aŋa nei, he tuha’a i rā ŋā henua vahi era ki te Mata nui-nui e rua: ki te Mata he Miru, he haka āra o te ’ariki, i vā’ai ai i te pā’iŋa era mai vāeŋa o Motu Nui, ka vari rō a taha tai ki Haŋa Roa, he oho ki ’Omohi, ki Haŋa o Teo, ki ’Ana Kena ka tu’u rō ki Taha Roa, ki Pōike o tu’a. He oho, ki te Mata he Tupa Hotu, he taŋata aŋa o te ’ariki, i vā’ai ai mai vāeŋa o Motu Nui, ka vari rō a taha tai ki Vinapū, he oho ki Vai Hū, ’ātā ka tu’u rō ki Haŋa Nui, he īri ki Pōike o tu’a. Te Mata ’o te Ure, tō’ona rua ’īŋoa, he hua’ai kē-kē Rapa Nui mau ’ā, noho i roto i te henua e tahi, ko īa ko te ’ariki paka e tahi, he pū’oko o rā Mata, e mate e ōti era, he mono i te tōro’a pe he pū’oko o te Mata e tā’ana poki tane e tahi, ’e ki mate ki ōti nei taŋata, he mono e tā’ana poki haka ’ou e tahi. Pē īra te haka āra i oho mai ai o te ŋā Mata nei.
Te mahiŋo tuai o Rapa Nui e noho era, ko ’āpapa ko haka tītika riva-riva ’ā i te huru o te taŋata, mai te hōnui ka tu’u rō ki te taŋata aŋa. Te taŋata hōnui ra’e o te rapa nui he ’ariki mau, he haka āra o te ’atua, ko īa ko tō’ona hua’ai haka āra o te ’ariki, pe he ’ariki paka, he ma’ori, he īvi ’atua. Ki ōti he oho mai he pū’oko o te tētahi Mata era, he mata to’a, he taŋata aŋa huru kē, huru kē pe he taŋata tere vai kava, he taŋata keu-keu henua, he taŋata tarai mo haka mao e te nu’u era he īka a rāua. Mo te ŋāŋāta era o te Mata he Tupa Hotu e mahīa ki te Mata he Miru i te kai, i te aŋa. Te ’ariki he haka āra o te ’atua, he taŋata mana, i a īa te pūai ta’ato’a o te ōra haŋa, o te mate haŋa ’e o te haka tama haŋa o te rauhuru me’e o te kāiŋa.
He aŋa te ahu mōai
Mai te matahiti 1.000 d.C. pē mu’a, i rava’a ai te hauha’a hope’a o te pūai o te hau rapa nui, i te ’anatau aŋa era o te mōai mā’ea. I rā ’anatau i aŋa i haka tu’u ai e 300 ahu, te rahi i te taha-taha tai. E 1/3 o nei ŋā ahu i aŋa ai, i haka tītika ki te noho īŋa era o te ra’ā, o te māhina: o te ŋā ahu era o te taha tai te tāpa’o i te ha’amata haŋa o te ta’u era o toŋa, o hora, ’e o te ŋā ahu era i roto o te henua te tāpa’o te ha’amata īŋa o te ta’u era o toŋa ’iti, o hora ’iti. I aŋa rō te ahu nu-nui pe he ahu era o Toŋa Riki, e 96 mētera o te roa-roa. I te ahu era ko ahu Tāhira o Vinapū, te ahu i aŋa ai ka tu’u rō ki te roa hope’a o te tītika, i te huru o te titi eŋa, ’e o te tarai īŋa o te mā’ea o te ahu.
I ruŋa i te rahi o te ŋā ahu nei i haka tu-tu’u ai i te mōai tarai, ’o īra te ’īŋoa o nei ŋā ahu, he ahu mōai. I te ŋā hora ra’e era ’ā, te ahu e aŋa era, ahu riki-riki; ki ōti i haka nu-nui i oho ai mo haka tu-tu’u i te mōai ’ata nu-nui, tarai riva-riva. Ki te kī o te ’a’amu tupuna, te mōai “he kuhane o te taŋata tupuna hōnui o te ŋā Mata era o rā hora”. E hāhine rō ’ā ki te 1.000 rahi o te mōai i aŋa ai e te tupuna, te rahi i tarai ai i Rano Raraku. I rahi i oho mai era te matahiti o te aŋa, he aŋa riva-riva takoa he oho mai e te taŋata tarai i te rāua mōai, he haka nu-nui he oho. Te mōai hope’a o te nui-nui i haka tu’u ai i ruŋa i te ahu e tahi, ko te mōai era o Ahu o Paro, i Te Pito Kura, e 10 mētera o te ruŋa nui, ’e, e 90 tonelada o te paŋaha’a.
O te ŋā mōai haka tu-tu’u era i ruŋa i te ahu, e 1/3 o te rahi ta’ato’a i aŋa rō te rāua pūkao hai mā’ea hani-hani, pūkao i tarai ai i Puna Pau. Te hā’aura’a o te pūkao, he rau’oho ko here ’ā ai ka tū hai ki’ea. Te hā’aura’a takoa te pūkao, he pūai o te ŋā Mata haka aŋa era i te pūkao mo te rāua mōai. Te mōai, i haha’o takoa rō i te rāua mata aŋa hai kare ’e te ’arioko hai matā i aŋa ai. Ki te kī o te nu’u, te mata o te mōai e haha’o era, mo haka mana i te mōai, mo hāpa’o i te hua’ai o te Mata noho era o rā kona.
Te ōti haŋa o te tarai mōai: rauhuru mana’u o nei roa
I te ŋā ’anatau era he XVI, he XVII d.C. i ha’amata i rori i oho ai te huru o te noho īŋa o te mahiŋo o Rapa Nui: he ōti te aŋa he tarai mōai, he kiva-kiva te kona aŋa mōai era o Rano Raraku, he haka hīhiŋa te mōai mai ruŋa i te ahu, he ōti te ’anatau haka tere e te ’ariki i te kāiŋa. Kai aŋi-aŋi riva-riva ’ā ki ’aŋarinā, he aha te tumu i mao ai te aŋa he tarai mōai. E ai rō ’ā te taŋata e kī ena, i rā ŋā ’anatau i ha’amata i ’ati i oho ai te noho ōŋa o te mahiŋo o Rapa Nui, i te me’e era ko pa’o-pa’o ko haka kore tahi ’ā te tumu o te kāiŋa, ko ōŋe ’ā te kai, ko rahi ’ā te tau’a i roto i te ŋā Mata mata mu’a era, ka tu’u rō mai era te ŋā papa’ā ra’e era ki Rapa Nui. Te kī nei i haka tano ai, ki te me’e takea era e rā ŋā papa’ā, he to’o mai he pāpa’i, ki te ŋā me’e rara era e te arqueólogo ’e ki te ’a’amu mau ’ā o te taŋata rapa nui.
Ki te kī o te taŋata rara ’a’amu, te ’ati pūai mau i hetu ai ko te ’ati era he kore he ōti tahi te tumu, te miro o ruŋa i te henua, mo aŋa rauhuru nō aŋa. ’Amui takoa, i rahi era te taŋata noho o Rapa Nui, he ha’amata he tutu-tutu i te māuku mo vera, mo rava’a i te henua mo ’oka o te kai. I oho era he kore te tumu, te miro mo aŋa o te mōai, mo aŋa o te vaka. I oho mai era, he pūai nei ’ati, he ōŋe te kai, he paka-paka te henua.
Te rua kī e kī ena e te taŋata rara ’a’amu, ko topa ’ā i rā hora te tau’a i te kāiŋa, i te kore, i te ōŋe o te kai. Ki te rāua kī, te ’a’amu era o te Hānau Momoko, o te Hānau ’E’epe, he hā’aura’a e tahi o nei roa. Ko topa ’ā te ’ati nui-nui, ko tiŋa’i ’ā te taŋata, ko kai ana i te taŋata. I roa i oho era te tau’a, he pūai he oho te taŋata pū’oko o te mata to’a, he haka tere e rāua i te henua; i oho era, he to’o mai he haka hīhiŋa e te ŋā Mata rē era i te tau’a i te ŋā mōai era o te ŋā Mata ta’e rē era, mo haka kore i te rāua mana. Īho nei ’ā, i kī ai e te arqueólogo era ko José Miguel Ramirez pe nei ē, te ’ati i hetu ai ki Rapa Nui i rā ŋā ’anatau, rauhuru, ruahuru nō ’ati, pe he roa era ko kore ’ā te tumu o Rapa Nui, ko rahi ’ā te tau’a, ’e ki tā’ana kī, te ŋā ’ati nei i hetu ai, koro’iti nō i oho mai ai, ta’e ’ō pe nei ē e tahi nō hora i hetu tahi ai.
E haka ’ou rō ’ā e tahi kī, pe nei ē, ’ina he ’ati i hetu ki Rapa Nui ka tu’u rō mai era te ŋā papa’ā ra’e era; ki ōti rā ’anatau i hetu īho ai te ’ati, ka kī atu i te ’anatau era o te XIX, o te ai ko tu’u mai ’ā te taŋata ta’e he rapa nui ko to’o ko ma’u ana i te taŋata rapa nui mo haka aŋa mo haka ūtu’a i te henua kē, ’e i oho era he pe’e te māui-ui ’ina o rā hora o Rapa Nui, he māmate te taŋata. Pē nei te kī o te antropólogo era ko Rolf Foerster. ’Ā’na i rara tahi te ŋā puka era o te ŋā mataroa papa’ā tu’u ra’e mai era, i ruŋa e pāpa’i era i te ’a’amu o te me’e takea e rāua o Rapa Nui. Te me’e i pāpa’i i rā hora, i tu’u mai era te ŋā mataroa hau kē era ki te rapa nui, ’ina kai takea e rāua pe nei ē, taŋata ta’e rahi ’ō te taŋata o Rapa Nui, ’o, ko topa ’ā te tau’a i roto i a rāua mau ’ā. ki tā’ana kī, nei ’a’amu he rave’a e tahi i aŋa ai e te rapa nui mau ’ā, mo ta’e haŋa o te papa’ā mo noho i Rapa Nui. Ki te kī takoa o te aŋa i rara ai e te arqueólogo, ’ina he ōŋe o te kai o Rapa Nui i te hora tu’u mai era o te hau papa’ā. Ki te kī o te belga ko Nicolas Cauwe, ’ā’ana i pū’oko i te aŋa e tahi e 10 matahiti, te mōai i haka hīhiŋa ai o te ai ’ina te taŋata kai mo’a haka ’ou i te ŋā ’atua i te ŋā tapu tuai era. Koro ’iti nō te ’ati nei i hetu i oho mai ai ki te ŋā taŋa ’āpī era; i oho era he to’o mai i te ahu he aŋa pe he kona mo muraki i te pāpaku, hai mōai e pu’a era i te āvaŋa. Ki te kī takoa o nei Belga, te mōai i haka hīhiŋa ai, i ū’i rō mo ta’e hāhati, mo ta’e pārehe-rehe, pe he roa ena e takea mai ena i ’aŋarinā.
Te vānaŋa mo haka topa o ruŋa i te ŋā kī nei, e oho nō mai ’ā te noho ōŋa tuai era o te mata mu’a, i mono ai e te rua huru o te haka tere īŋa o te noho ōŋa o te taŋata.
He ’anatau poreko haka ’ou o te hauha’a tarai rauhuru, o te ’atua.
Ki rava’a te ’anatau XVI d.C., he ōti te ta’u o te Miru ’Ariki, he ma’u he haka tere te henua e te Mata To’a, ko haka piri ā te ŋā Mata era o rā hora e rua pā’iŋa, e tahi pā’iŋa noho i te ’aro era o Hotu ’Iti, o Pōike, e tahi pā’iŋa noho i te ’aro era o Vai Hū ka oho rō atu. I rā hora, o te taŋata manu, he taŋata pū’oko o te Mata e tahi, pū’oko o te mata to’a, e rē era e tā’ana Hopu Manu i te ’a’ati era o te koro nui o te Taŋata Manu, i ’Oroŋo, he haka mana, he tapu, he vā’ai i te ’ao he haka hōnui, mo ma’u i te henua e tahi matahiti. Te taŋata haka ūru pe he Taŋata Manu, te āura’a, he ’āriŋa ōra o Make-Make.
I oho era mai era, he haka kore i te ŋā koro piri ’atua tuai era, he aŋa i te koro nui ’āpī, mo āro, mo tahu-tahu, mo hatu ki te rāua ’atua, mo haka mana, mo haka punua, mo haka kau i te mau i ruŋa i te henua; he tarai i te mā’ea, i te tao’a mo haka mana, pe he mā’ea hōŋa’a mo haka tea, mo haka rahi o te moa, o te ’uha, o te mā’aŋa; i te mā’ea haka mana ika, mo rava’a mo rahi o te kai mo te taŋata. I te ’anatau nei, i ha’amata i tarai ai i te rauhuru tao’a mo tahu i te ŋā aŋa era e haka mana era, pe he papa rona, he kōmari: he hā’aura’a o te haka tama mo rava’a i te mau, he ika, he moa, he manu, he tumu, he vaka, he māŋai, ’e he kahi, he honu, he manu haka hauha’a o rā hora. I rahi takoa rō te papa rona tarai, i a Make-Make, i te taŋata manu.
Te ŋā ahu tuai era, ko to’o ’ā ko aŋa ’ā mo muraki o te taŋata, he aŋa i te ahu huru ’apa tai-taimana (semipiramidal), ’e i te ahu huru pe he vaka poe-poe ’ā. He tanu i te pāpaku, i te taŋata mate i raro i te rua o ruŋa i te ahu, kai tutu haka ’ou i te pāpaku pe he hora tuai era, ki te kī o te nu’u rara ’a’amu, he kore o te huka-huka.
He koro nui o te Taŋata manu
Ki ōti te toŋa, ki ō’o ki a hora e ha’amata era te koro nui o te taŋata manu, ki ha’amata ki tu’u te manu oho mai mai te henua kē, mo noho i ruŋa i te ŋā motu era i mu’a o ’Oroŋo, mo haka pūnua-nua i te māmari. I ’Oroŋo e piri era te Mata ananake, i te titi ruŋa o Rano Kau, he kona nehe-nehe rahi e tahi e noho ena.
Ka tahi, ka tahi te Mata, e vae era i taŋata ’aīto e tahi mo ’āriŋa mo ’a’ati mo tō’ona Mata. He Hopu Manu te ’īŋoa o rā ŋā ’aīto, e hīhiri e turu era i te ’opata, mo rere mo kau ki ōti i ruŋa i te pora, ka tu’u rō ki ruŋa ki Motu Nui. I ruŋa e noho e tiaki era e te Hopu Manu ki te tu’u īŋa o te Manu Tara, he tiaki ki nēne’i i te māmari, ’e, te Hopu Manu ra’e era mo rava’a i te māmari Manu Tara, he ēke ki ruŋa ki Puku Raŋi Manu, he ohu he raŋi ki ’Oroŋo mo varu i te pū’oko o te Taŋata Manu ko īa te rē. He topa te mana, he noho te ’ao, i te Taŋata Manu e tahi matahiti. Nei taŋata manu, te āura’a, ko haka mana ’ā e Make-Make. I roto i te ’a’amu henua e kī ena, i te ’anatau era o te Taŋata Manu, ’ati ri’a-ri’a te tau’a, he tē-tere te īka he kio i roto i te ’ana.
’Oroŋo, he kona nehe-nehe e tahi i aŋa ai
I ’Oroŋo e aŋa era i mu’a ’ā te koro nui mo te ra’ā, i te ŋā mahana era o roto i te matahiti e tītika e tano era te ha’amata īŋa o te ta’u ko toŋa ’iti, ko hora ’iti. He kona tapu, e kī ena, i rā ŋā kona i ohu ai e te ’ariki ko Hotu Matu’a ki te vārua o Hiva, i hāhine era mo mate.
Te ŋā hare era o īra, hai mā’ea keho o Rano Kau i aŋa ai. Ka ai atu ra’e ’ā ki te koro nui era o te taŋata manu i aŋa ai rā ŋā hare, i rā ’anatau i pūai rahi ai a ’Oroŋo. Rā ŋā hare i aŋa ai, i haka peŋo-peŋo i te ’āua mā’ea i titi ai, ’e, i ruŋa i te ŋā mā’ea era o roto i tā tū ai i te taŋata manu, i te manu tara ’e i te pahī kahu papa’ā tu’u ra’e ki Rapa Nui. I oho era rā ŋā hare, he ūru he toke i te tao’a o roto, he haka mārua-rua. Īho nei ’ā, i aŋa haka ’ou era rā ŋā hare, i paka haka ’ou ai te nehe-nehe tuai era o ’Oroŋo. Te tao’a hope’a o te tau o ’Oroŋo, ko te mōai aŋa era hai mā’ea ’uri-’uri te ’īŋoa ko Hoa Haka Nana Īa, e 2,5 mētera o te roa- roa. He ōti mau ’ā te mōai i tarai hai mā’ea ’uri-’uri, i tarai i tu’a i te tua’ivi i te rauhuru rave’a mo haka āura’a i te hauha’a o te kāiŋa. I te matahiti 1868 i toke i ma’u ai e te mataroa paratane i ruŋa i te pahī ko Topaze te ’īŋoa, ki Londres, henua Paratane, ka noho rō ’ātā ki ’aŋarinā i roto i te British Museum.
He piri ra’e ki te hau papa’ā, i te ’anatau XVIII
I te ’anatau XVIII i rahi ai te pahī papa’ā, tere a roto i te vai kava o te Porinetīa, e kimi ’ā i te henua ’āpī, mo noho, mo hāpī o ruŋa, ’e mo haka rahi tako’a i te kona o te Porinetīa i te rima o te papa’ā.
I te 5 mahana o te matahiti 1722, he mahana ŋoŋoro e te katorika i te ōra mai o Īetū mai roto i te mate, i hoa ai te ’aka o te pahī e tahi o Holanda i Rapa Nui, te kape o rā pahī ko Jacob Roggeveen te ’īŋoa. Rā ŋā mataroa, he taŋata ’āpī ra’e o te henua kē, o te henua pāpa’ā i tu’u mai ki Rapa Nui. He nape i te ’īŋoa o te motu, ko “Isla de Pascua”. Te piri ra’e o te papa’ā ki te rapa nui, he ’ati e tahi i ōti ai, i hini-hini era o te tomo, he tiŋa’i e te mataroa e 10, e 12 taŋata rapa nui, kai aŋi-aŋi riva-riva he aha te tumu i tiŋa’i ai.
Ki ōti, ki tomo ki te matahiti 1770, he tu’u mai te pahī kahu tama’i e rua, o te hau paniora, te ’īŋoa o te kape ko Felipe González de Haedo; te āra o te nu’u nei, he pāpa’i he haka rahi i te henua ’āpī mo te ’ariki o España, mo noho o te taŋata paniora i te ŋā motu era o te Porinetīa. He topa mai te kape ki ruŋa ki te henua, he nape i te ’īŋoa ko “Isla de San Carlos”, he pāpa’i he henua o te ’ariki paniora ko Carlos III. Kai hini īa, te ’īŋoa nei i ŋaro i oho rō ’ai.
I te rua āra o tō’ona tere a te āo ta’ato’a, i tu’u mai ai ki Rapa Nui te kape mataroa paratane e tahi, te ’īŋoa ko James Cook, he hoa i te ’aka pahī i te matahiti 1776. I oho era, he pāpa’i e Cook ararua ko te kope ’āpī e tahi oho mai i muri, ko Georg Forster, i te puka mo ’a’amu o ruŋa o Rapa Nui ki te taŋata o te āo. Hai ŋā puka nei i aŋi-aŋi ai ai e te hau papa’ā i te kona ko Rapa Nui, kona ai mōai, kona me’e rahi ta’e aŋi-aŋi e te taŋata. Te me’e kē o Rapa Nui i pāpa’i ai e Cook, e Forster ki te matahiti tu’u ra’e mai era o Roggeveen, te motu i takea ai e rāua, he motu rave’a kore, veve, kore o te tumu, ’e te ŋā mōai era e haka tu-tu’u nō i takea ai e Roggeveen, ko hīhiŋa tahi ana ki raro.
Ho’e ’ahuru matahiti ki ōti, i tu’u mai ai te pahī harani e tahi, ko Jean François Galaup, Conde de La Pérouse te kape o ruŋa. Te rāua aŋa he rara he hāpī he oho i te āra ra’e era o Cook, he mātaki i te āra riva mo haka ma’u o te tao’a harani ki te tētahi henua o te āo, ’e mo rara takoa i te aŋa o te tētahi henua ’ono era o rā hora. He pāpa’i takoa e La Pérouse i te puka mo hā’aki riva-riva i te huru o Rapa Nui, mo haka mā’eha i te ŋā me’e ta’e aŋi-aŋi era e Cook, e Forster. He haka rē i Rapa Nui i te karu tumu, i te manu tere henua mō tō’ona āra ana hoki tā’ue mai.
Ki te ’a’amu pāpa’i e La Pérouse, te taŋata rapa nui o rā ’anatau, huru kē ki te huru era o te tētahi hau takea era e īa o te ŋā motu mā’ohi era. Ki tā’ana kī, te huru o te rapa nui pe he huru era ’ā o te taŋata o europa, ’e, ’ata horo-horou te mana’u i te hora era mo mono i te tao’a henua ki te tao’a papa’ā. I pāpa’i takoa rō e Forster pe nei ē, “te taŋata rapa nui ko ’ite riva-riva ’ā he āha te rāua tao’a haŋa mo tāui, ’e, e hīa tao’a ana nono’i ki te kape pahī i te hora era e ma’u era i te kai mo ruŋa i te pahī”. I pāpa’i takoa rō i te marama-rama mo toke: “He ma’u [ki a Cook] i te ’uha, ’e i roto i te kete rauhuru, i te kūmara; i oho era, he kori i ruŋa i a Cook, he ha’a ’ī i te kete hai mā’ea, ki ōti i ha’a ’ī ai a ruŋa hai kumara”.
He tu’u mai te pahī he to’o he ma’u i te taŋata mo haka aŋa pe he īka
I te matahiti 1805 i tu’u mai ai e tahi pahī mārite, ko Nancy te ’īŋoa, ki Rapa Nui, he toke i te taŋata, i te ŋā vi’e he haka taīka ’e he ma’u he haka aŋa i te ŋā motu era o Juan Fernández; te rāua aŋa he tiŋa’i pakīa. I te matahiti nei i ha’amata ai te ’anatau e tahi, e tahi hānere i ŋe’i ai, i tōtōā i oho mai ai i te hau rapa nui ka tu’u rō ki te roa i oho rō mo haka kore mai ruŋa i te āo. I te ŋā matahiti oho mai era pē mu’a, i tu’u haka ’ou rō mai te pahī papa’ā mo toke ’e mo tiŋa’i i te taŋata o Rapa Nui. I ōŋe era te taŋata aŋa i Peru, he oho mai te pahī he toke he ma’u i te taŋata mā’ohi o te Porinetīa mo ho’o ki te nu’u ’ono o Peru mo haka aŋa. I te matahiti 1862, rauhuru pahī i ha’ati’a ai mo oho mai ki te ŋā motu ena o te Porinetīa mo toke i te taŋata mo ma’u mo haka aŋa pe he īka.
Te pahī tu’u ra’e mai mo aŋa i te aŋa nei ko Bella Margarita te ’īŋoa; i hoki era he tu’u he tomo ki te ’uahu era o Callao he haka topa e 152 taŋata, e 12 ŋā vi’e rapa nui, he ho’o riva-riva i īra pe he īka mo te aŋa. I oho era, he ma’u te ’a’amu e te taŋata o nei pahī he hā’aki pe nei ē, a Rapa Nui he kona hoko tahi nō e noho era, ’ina he hau papa’ā hāpa’o i rā motu. I oho era, i roto i te ’āva’e e hitu, i toke i ma’u ai, ai ka tu’u ki Peru e 2.225 taŋata rapa nui, pē nei te rahi i pāpa’i ai i ruŋa i te puka o rā hora. I roto i te mahiŋo ma’u era, i ma’u takoa rō i te ’ariki, i tā’ana ŋā poki, i te īvi ’atua, i te ma’ori kai kōhou roŋo-roŋo.
I te matahiti 1863, he horo te ’ati nei e te henua kē-kē, ’e te horo hope’a o te pūai o te hau harani, i riva īho ai mo haka noho i te aŋa he toke taŋata o Rapa Nui. He nōno’i mo haka hoki haka ’ou i te taŋata mā’ohi ki te rāua motu. I hoki mai era te taŋata, ko īa ko te māui-ui pe he viruela, pe he tuberculosis ai atu te tētahi māui-ui i tu’u mai ai, he pe’e ki te ŋā taŋata ta’e rava’a era mo ma’u, he mā-mate e 2/3 o te rahi o te taŋata o rā hora. Ki te kī o te taŋata rara ’a’amu, e 6.000 taŋata o Rapa Nui i te matahiti tu’u mai era o te pahī toke taŋata ra’e era. I te matahiti 1864 i tataku ai e te ōromatu’a harani era ko Ūka Niu, Eugenio Eyraud, e 1.900 nō taŋata toe o Rapa Nui.
I te ŋā ’ati nui-nui nei e rua, he toke i te taŋata ’e he māui-ui ’āpī ma’u mai ki Rapa Nui, i ŋaro tahi ai te hōnui, te ma’ori ’e, pē īra i ŋaro takoa ai te hauha’a tupuna, te haka āra tumu mau era ’ā o te rapa nui. He topa tako’a te tau’a, o ruŋa i te ŋā henua era ko mā-mate ’ā te taŋata o rāua te henua.
He tu’u īŋa mai o te ōromatu’a ra’e
I te matahiti 1864, i roto i te ’ati nui-nui hetu era ki Rapa Nui, i tu’u mai ai te ōromatu’a ra’e, he harani o te Congregación de los Sagrados Corazones, ko Eugenio Eyraud te ’īŋoa. Ko īa te ōromatu’a ra’e, ōromatu’a papa’ā i oho mai i noho i Rapa Nui. He ha’amata he hāpī i te vānaŋa ’atua o te katorika, he huri he oho i te mana’u o te taŋata o rā ’anatau ka tu’u rō mai ki ’aŋarinā. Pe nei i kī ai e Pāpā Kiko: “O tō’oku tupuna vahine era ko Anastasia i ’a’amu mai pe nei ē, i tu’u mai era a Eyraud, he raŋi ki te taŋata mo oho ki te hare pure mo papatito i rāua, ’e mo haka ’ite i te vānaŋa o te ’atua ma’u mai e īa ki Rapa Nui. I ’ite era e tō’ona tupuna ko Anastasia i rā vānaŋa, kai haŋa haka ’ou mo ’ite o ruŋa i te noho ōŋa tuai rapa nui era, he rahi o te ’ati, o te me’e rake-rake o rā noho ōŋa…”
I oho era, he ’a’aru a Eyraud e Torometi, he ’aīto o rā hora, he haka ūtu’a pe he īka ’ā e tahi ’ā’ana. I tu’u mai era e īva ’āva’e ki ōti, e rua ōromatu’a mo hā’ū’ū mo to’o mo hoki i a Eyraud, ko riro ’ā he taŋata veve e tahi ’e ko māui-ui riva-riva ’ā. Ki rava’a ki ōti e rua matahiti, i hoki haka ’ou mai ai a Eyraud i muri i te ōromatu’a ko Hippolyte Roussel, ko īa ko te ōromatu’a e toru. Pē mu’a i oho mai ai, he oho takoa mai te ōromatu’a ko Gaspard Zumbohm ’e ko Theódule Escolan, he ma’u mai i te māmoe, i te muni, i te hoi, i te karu tumu mo ’oka.
He aŋa e tahi hare pure i Haŋa Roa, e tahi i Vai Hū. Huru kē, huru kē te mana’u o te ŋā ōromatu’a nei i hāpī ai i te vānaŋa o te ’atua katorika: te haŋa o te ōromatu’a era ko Roussel he haka kore tahi i te aŋa ’atua tupuna era o Rapa Nui. Ki te kī o te ōromatu’a era ko Zumbohm, e haka rē e mo’a te ’atua tupuna o te Rapa Nui.
Hai ŋā hare pure nei i haka tari mai ai i te mahiŋo i haka piri i noho ai i te ŋā kona nei e rua, a rāua pa’i e noho era i te rauhuru kona o te kāiŋa, i te tahatai; ’e pē īra, i haka rē ai i te ŋā henua tuai noho era o te rāua Mata. I oho takoa rō e te taŋata ko rori ’ā te mana’u ki te roa era o te katorika, haka ūŋa e Roussell, mo tari tahi mai i te taŋata ta’e haŋa era mo haka rē i te rāua henua, he ma’u mai he haka no-noho i Haŋa Roa, i Vai Hū.
Te taŋata i mo’a ai i te aŋa o te ŋā ōromatu’a nei, i te me’e era ko rehe ’ā te rahi o te taŋata noho o Rapa Nui, ko rehe ’ā te taŋata aŋa mo ’oka i te kai mo te taŋata, ’e takoa, o te ai hai rauhuru tao’a e ho’o era e te ōromatu’a i te taŋata mo riro he katorika. I te rahi takoa o te māui-ui, i kimi ai e te taŋata i te rave’a e tahi mo ōra a roto i te āra o te ’atua ’āpī ko Īetū, ai ka haka tere nō e te tētahi taŋata i te ŋā aŋa tupuna era. Ki te kī a Zumbohm, i te matahiti 1868, ko papatito tahi ’ā te taŋata o Rapa Nui.
He haka tere te henua e Dutrou- Bornier (ko Pito-Pito)
I te matahiti 1868 i tu’u mai ai ki Rapa Nui mo noho, te taŋata harani e tahi tō’ona ’īŋoa ko Jean- Baptiste Onesime Dutrou- Bornier; te aŋa ra’e i aŋa ai, he piri ki te ōromatu’a, he aŋa ananake i te Consejo de Estado de Rapa Nui, ’e hai Consejo nei e rava’a era i te henua mo rāua. I te rahi o te māui-ui, o te ma’i i pe’e ai ki te taŋata o Rapa Nui, he mā-mate te rahi, he topa te rāua henua ’ina he taŋata mo noho, ’o, he va’ai i te henua ki te taŋa matu’a kore. Ki te kī o te antropólogo ko Claudio Cristino, “I te roa nei i ha’amata mai ai te ture, te ku’i-ku’i o ruŋa i te henua”
He oho te piri nei o Dutrou-Bornier ananake ko te ōromatu’a, he motu he ōti i te matahiti 1869, o ta’e ha’ati’a e te ōromatu’a mo ho’o i te kona henua nu-nui ki a īa. Ki te kī o te ’a’amu rara mai mai te taŋata “o te taŋata era ko Bornier i ha’amata i ho’o mai ai i te taŋata hai tao’a papa’ā vara-vara, i ha’amata i reo-reo ai, i haka koa ai hai rauhuru me’e mo rava’a mo hiko i te henua mō’ona”, ’e he toke i te henua mō’ona ka ta’e haŋa atu te hatu henua.
Te tumu o te ’ati nei, he haŋa o te ŋā kope nei, he ōromatu’a ’e ko Dutrou-Bornier, mo aŋa topa kē-topa kē i te rāua aŋa hai henua era o te rapa nui, mo haka rahi i te māmoe i Rapa Nui mo ho’o i te huru-huru ki te henua o haho. I te matahiti 1870, i pāpa’i ai i ruŋa i te puka o te pahī ko General Baquedano, e te kape pahī o te Armada de Chile, ko Luis Lynch te ’īŋoa, pē nei:
Bornier ha comprado tierras a los naturales y aspira a ser dueño de la isla para un negocio de ganado lanar que daría indudablemente grandes resultados por la abundancia de pastos naturales. Los misioneros tienen el mismo interés. La Compañía de los SS.CC. posee en Mangareva, pequeña isla al sur del gran grupo de las Paumautou, un establecimiento productivo [...] Había para la Compañía un gran interés en que la Isla de Pascua pudiera ser transformada en una hacienda, en un granero que, a una distancia relativamente corta, les produjese abundantemente y a muy poco costo y aun con ganancias los víveres y remesas necesarios. [...] Fácil es concebir que, tarde o temprano, estos intereses opuestos, viviendo en pequeño espacio, llegarán a chocarse produciendo algunas desgracias.
Ki ruŋa i te hau te vānaŋa a Lynch: he oho a Dutrou-Bornier he noho he piko i te ŋā henua era ’ō’ona o Mata Veri ananake ko te taŋata pe’e ki a īa, he kī ki nei nāŋata, mo oho mo haka tumu i te ture ki te ōromatu’a. I ha’amata era te ture o te ŋā nu’u nei, he piri te taŋata hōnui o Rapa Nui he haka tītika takoa i te rāua ture.
He pūai he oho te ture, he topa te tau’a, te ’ati. Ki rava’a te matahiti 1871, he ūŋa mai e te pikapō o Tahiti ko Monseñor Jaussen, i te roŋo ki te ōromatu’a mo tē-tere mai Rapa Nui; he tere he oho te ōromatu’a ko īa ko 168 nu’u o Rapa Nui ki te motu era ko Maŋa Reva, he motu o te Polinesia Francesa. ’Amui, he haka ūŋa takoa e Dutrou-Bornier ki Tahiti e 200 taŋata haŋa mo oho mo aŋa mo ’oka i te kai i te henua o tō’ona repa hoa ko John Brander. I muri i te nu’u nei, i haka oho ai i te ŋāŋata era he kape o te ŋā mata to’a ta’e haŋa era e īa mo tau’a tā’ue. Te mana’u tute e te harani nei, he haka rehe i te taŋata noho o Rapa Nui, mo topa o te henua mo hāpa’o mo haka rahi o te māmoe, o te pua’a. He topa e 175 nō taŋata noho i Rapa Nui i te matahiti 1872.
I roto i te matahiti 1872 ki te 1876 i haka hei ai a Dutrou-Bornier i a īa mau ’ā pe he ’ariki ko Jean I te ’īŋoa, he haka hei ’ariki i te vi’e haka āra ’ariki mau ’ā, ko Koreto Pua a Kureŋa, e rua rāua ŋā poki i poreko ai. Kai hini īa, i tu’u rō ai a Rapa Nui he henua nui-nui hāpa’o māmoe, he haka ūtu’a i te taŋata he haka aŋa mo hāpa’o i te māmoe, mo varu i te huru-huru, mo aŋa i te kiri māmoe, mo haka ma’u ki Tahiti mo ho’o. O te tōtōā rahi i te taŋata, he to’o mai e te rapa nui he tiŋa’i i a Bornier he mate i te matahiti 1876. He noho te ’ata o Dutrou-Bornier i roto i te mana’u o te ŋā taŋa era ki ōti, pe he taŋata ’amahiŋo, tōtōā i te ŋā vi’e.
He ta’u haka tere e Salmon i Rapa Nui: he tu’u mai te huru Tahiti, he kore te pūai o te ’ariki
E tahi matahiti ki mate ki ōti a Dutrou-Bornier, i tu’u ai te roa hope’a o te ta’e rahi o te taŋata noho o Rapa Nui, e 110 nō taŋata. I rā matahiti takoa, i mate ai te repa hoa era o Dutrou-Bornier ko John Brander, ’e pē īra i ha’amata ai te horo mo haka hoki o te henua toke era e rāua mai te taŋata o Rapa Nui. He horo e te pikapō era o Tahiti e tahi horo, mo mo’a mo haka hoki ki te taŋata rapa nui era, oho noho era i Tahiti, i Maŋa Reva, i te henua haru toke era e te sociedad Brander-Bornier. I te ku’i-ku’i rahi o nei horo, i oho era he haka ūŋa ki te Hare Horo Ture o Burdeos, i Harani, i te tumu o te horo nei. I ha’amata era te horo nei i Harani, he haka ūŋa mai ki Rapa Nui mai Tahiti i te poki a Alexander Salmon, te ’īŋōa ko Alexander Ari’i Paea Salmon, mo pū’oko mo haka tere i te henua.
I te ta’u noho era o Salmon i Rapa Nui, i ha’amata i ō’o mai ai te re’o tahiti, te hauha’a o tahiti, ’e pē īra ’ā, i ha’amata i ho’o ai i te tao’a tarai o Rapa Nui, tao’a tupuna ’o taoa tarai ’āpī, ki te taŋata tu’u mai mai Europa ’e ki te taŋata marite. I nei ta’u takoa i pūai ai te aŋa hāpa’o māmoe.
I ē’a i oho era te ōromatu’a, he paka haka ’ou mai te haka āra, te ŋā hauha’a tupuna haŋa era mo haka kore e te ōromatu’a. E hā oho īŋa mai i hoki mai ai a Roussel mo oho mai mo ū’i i te taŋata here ki te ’atua katorika. I te matahiti 1883 i haka hei ai pe he ŋā ’ariki noho era ’ā o Tahiti, i a Te Kena a ’Ao Tahi, he haka āra o te ’ariki rapa nui hope’a, ’e i tā’ana vi’e ko Ūka a Hei a ’Arero; he nape i te rāua ’īŋoa e te ōromatu’a ko Adán (Atamu i te re’o rapa nui) ’e ko Eva, koi ’ite mo ha’amata “te haka tere haŋa ’āpī o Rapa Nui e te ’ariki katorika rapa nui”. Ki te kī o te taŋata rara ’a’amu ko Cristián Moreno, i rā ’anatau i ōti i ŋāro ai te huru ra’e era o te ’ariki henua- i a īa te mana ta’ato’a o te henua, o te taŋata- ki te roa e tahi o te ’ariki, pe he ’āriŋā hōnui nō e tahi mo te taŋata henua.
He here te haŋa o te hau e rua i te matahiti 1888
Ki hāhine mo ōti te ’anatau XIX, he poreko te mana’u o te hau tire mo rakei mo rava’a e tahi henua mo rāua o roto i te Porinetīa. He ūŋa mai e te Hare Mau Hōnui o Tire i te pahī o te Armada mo rara i Rapa Nui. I te matahiti 1870 i hoa ai te ’aka o te pahī hāpī mataroa ko O’Higgins i Rapa Nui. I ruŋa a Policarpo Toro, he cadete tō’ona tōro’a; he hoki haka ’ou mai a Toro ki Rapa Nui i te matahiti 1886. I hoki era ki a Tire, he haka ma’u e tahi puka pāpa’i e īa ki te mau hōnui o Tire, i ruŋa e kī era i te hauha’a ri’a-ri’a mo te tire mo haka piri i Rapa Nui pe he henua Tire.
I rā ’anatau, ko tano riva-riva ’ā te roa mo to’o mo haka piri i Rapa Nui pe he henua e tahi o Tire: i hoki i ōti era te ōromatu’a ki Tahiti, ’e i mate era a Dutrou-Bornier, he haŋa te pikapō era o Tahiti mo to’o i Rapa Nui pe he henua o te Harani, mo hāpa’o i te taŋata o Rapa Nui. I ta’e haŋa era e te Harani, he ha’amata e te pikapō era o Tahiti e nono’i ki te hōnui o Tire mo to’o i Rapa Nui pe he henua o te Tire, ko īa ko va’ai takoa i te hare pure ’e i te haka tere īŋa o te roa katorika era. Te henua o te hare pure o rā hora, e 635 hectárea i Haŋa Roa ’e i te tētahi kona atu.
I te 9 mahana o Hora Nui o te matahiti 1888 i to’o ai e Policarpo Toro i Rapa Nui pe he henua o te Tire, he haka topa he tāpura te rima o te ’ariki era ko ’Atamu Tekena, o te hōnui Rapa Nui ’e o Policarpo Toro i ruŋa i te parau hā’aki i te Va’ai Haŋa Kāiŋa ko īā ko te parau Vānaŋa Hā’aki e tahi. Te ŋā parau nei i pāpa’i ai hai re’o paniora, ’e hai ’ano’i e tahi o te re’o rapa nui ko īa ko te re’o tahiti. Ki te aŋi-aŋi o te taŋata o Rapa Nui, te haka piri nei o te kāiŋa ki te henua Tire, he roa e tahi mo hāpa’o e te tire i te henua, ai ka noho nō te haka tere īŋa ’e te henua i roto i te rima o te rapa nui. Ko hatu ko hā’aura’a ’ā te roa nei e te ’ariki era ko Atamu Tekena, i te hora noi era mo to’o mai i te māuku ko īa ko te ’o’one, he va’ai i te māuku ki te tire, he hāpa’o i te ’o’one i roto i tō’ona kete piripō. Te ’ati o te roa nei, he rapa nui nō i aŋi-aŋi i nei hā’aura’a, kai aŋi-aŋi e te tire, ’o, aŋi-aŋi kē te rāua roa i haŋa ai mo aŋi-aŋi. O ruŋa o nei roa, i oho mai era he ha’amata te ture o te rapa nui ki te tire o te ta’e haŋa e te Estado mo aŋi-aŋi pē nei ē o te rapa nui te henua, i oho era he haka pāpa’i i te henua ta’ato’a o Rapa Nui o te fiko i te matahiti 1933.
I oho era, he haka ūŋa mai e te hau tire i a Pedro Pablo Toro, he taīna o Policarpo Toro, pe he Subinspector mo haka tere i Rapa Nui, ko īa ko te taŋata tire e 12. He ’ati e tahi i topa ai: kai hini īa i hoki tahi ai ki a Tire. ’Amui, i oho era he hetu ’ā te ’ati i a Tire i te matahiti 1891, he rehu i te Estado a Rapa Nui. Mai te matahiti 1892 ki te matahiti 1896 ’ina e tahi pahī tire i oho mai ki Rapa Nui, he hoki īa he haka tere haka ’ou te henua e te ’ariki rapa nui. I te matahiti 1892 te repa ko Riro (Riro a Ŋure) he haka āra o te ’ariki, i vae ai mo mono i a Atamu Tekena pe he ’ariki. I rā ta’u, i hoki ai te taŋata he aŋa haka ’ou he ’oka i te kai, he hāpa’o i te māmoe, i te pua’a i te ŋā kona roa era mai Haŋa Roa, ’e pau rō te mahana hopu, mahana tāpati e hoki era ki Haŋa Roa mo tu’u ki te pure i te hare pure. Te hare pure i rā hora, a Nicolás Pakarati te haka tere, tu’u mai mai Tahiti pe he catequista ki oho ki ōti te ōromatu’a.
He Compañía Explotadora de Isla de Pascua
I te matahiti 1893 he hatu e te Hare Ture o Burdeos pē nei ē o te poki mau era ’ā a John Brander te ŋā henua haka pāpa’i era e te sociedad Brander-Bournier mo rāua. He nōno’i e Brander ki te hau Tire mo mo’a i te vānaŋa kī era e te tire pē nei ē he ho’o e rāua i rā ŋā henua, pē īra ’ā, he nōno’i mo ’ouhou i te ŋā matahiti ta’ato’a era, mai te matahiti 1888 pē mu’a, i noho era rā ŋā henua i te rima o te tire. Kai haka roŋo nei nōno’i e te hau tire, i oho era, he ho’o e Brander i rā ŋā henua ki te taŋata harani e tahi, ko Enrique Merlet te ’īŋoa. I ruŋa i te parau hā’aki era i te ho’o o rā ŋā henua ki a Merlet, he pāpa’i takoa e Brander pē nei ē, he ho’o tahi e īa i te henua era ’ō’ona, ’e te henua mo ta’e ho’o, ko te henua to’o era e Policarpo Toro mo te Estado o Tire —te āura’a ko te ŋā henua era o te ŋā taīna era ko Salmon ’e ko te ŋā henua era o te hare pure —, pē nei i haka ’ite ai e Brander ko īa te hatu mau o te ŋā henua ta’ato’a topa era o Rapa Nui, ’e te henua nō ta’e ’ō’ona ko te henua era i te rima o te rapa nui.
I rā matahiti ’ā, he haka topa he tāpura te rima i ruŋa i te parau o Merlet ko īa ko te hau tire, mo to’o mo haka aŋa e Merlet i rā ŋā henua era o te fiko e 20 matahiti, ai ka ’ouhou nō ki te tire. I ruŋa takoa e hā’aki era, mā Merlet e vā’ai hai kai, hai vai ki te ŋā pahī era o te Armada mo tu’u ki Rapa Nui, pē īra ’ā mā Merlet e hā’aki e tahi ta’u i roto i te matahiti ki te tire, te haka tere haŋa o Rapa Nui, ’e mo mo’a mo hāpa’o i te nu’u tire vara-vara noho i Rapa Nui. Te vānaŋa i hatu e te tire, mo rāua e ma’u i te tao’a rauhuru ki Rapa Nui a ruŋa i te ŋā pahī era o te Armada.
I te matahiti 1903, he piri a Merlet mo aŋa ko īa ko te compañía anglo-escocesa Williamson, Balfour y Cía. te ’īŋoa, ’e ki te compañía nei i noho tahi ai te aŋa ta’ato’a era he hāpa’o i te māmoe mo ho’o i te huru-huru, i te kiri ki te ŋā henua era o haho. He nape te ’īŋoa ko te “Compañía Explotadora de Isla de Pascua”. He tu’u te rahi o te māmoe o Rapa Nui, e 60.000 pū’oko. Mo hāŋai i te māmoe hai māuku ’āpī, he ha’amata he tutu-tutu e te Compañía i te henua noho era e te māmoe, he kai tahi e te māmoe i te tumu vara-vara o rā ŋā henua, i oho era he paka he oho te ’o’one, he kore te tumu. He ŋaro takoa te toromiro. Kai mo’a haka ’ou i te taŋata rapa nui, he haka ūtu’a, he hiko i te rāua henua, i te rāua tao’a ’e i te rāua manu rauhuru.
Te taŋata haka tere aŋa ra’e o te Compañía
I te matahiti 1898, he haka ūŋa e Merlet i a Alberto Sánchez Manterola ki Rapa Nui, pe he taŋata ra’e o te Compañía mā’ana e pū’oko e haka tere i te aŋa, ko īa ko te ŋāŋata aŋa tire ’e he kai rauhuru mo te rāua hare toa. Mai rā ta’u pē mu’a, he noho rō ai a Sánchez Manterola, he pū’oko o te Compañía, pe he hōnui o Rapa Nui, i Mata Veri e noho era, ’e ’amui, ko īa takoa te Subdelegado Marítimo o te hau tire, i a īa i noho ai te ’ao o te henua ’e o te taŋata ’ātā ki te matahiti 1914.
I te ŋā ta’u tu’u mai era te ŋā pū’oko haka tere aŋa nei o te Compañía i ha’amata haka ’ou ai te ’ati mo te rapa nui: ra’e i hiko tahi ai i te rāua manu hāpa’o pe he pua’a, pe he hoi, pe he ōru, ki ōti i ma’u tahi ai i te taŋata he haka putu-putu, he puru i roto i te henua e tahi o Haŋa Roa, e 1.000 hectárea, ki rāua mau ’ā i haka haro ai i te ’aūa niu-niu. He puru i roto i nei kona, ’ina kai ha’ati’a haka ’ou mo ha’ere a te tētahi kona o Rapa Nui, ki te tētahi nō taŋata e ha’ati’a era mo oho mo hī i te rāua ika, mo ē’a mo runu i te tūta’e pua’a mo te rāua ahi mo tunu i te kai, ’o mo īri ki Rano Kau mo tata i te kahu, mo to’o mai hai vai ’e hai ŋā’atu mo pu’a i te rāua hare.
He mate taparahi e tahi o te ’ariki ko Riro
I te matahiti 1899, i te tōtōā rahi, i te ’amahiŋo o te kope pū’oko era o te Compañía, he oho te ’ariki era ko Riro ki Valparaíso mo nōno’i ki te hōnui o Tire mo hā’ū’ū mo haka noho i rā ’ati. Kai rahi hīa te mahana o tō’ona tu’u haŋa ki Valparaíso i mate rō ai, ’ina kai haka aŋi-aŋi e te tire he aha i mate ai, te huru i tiŋa’i i haka ūnu hai rā’au mo mate. Mai rā ’ati pē mu’a, he kore tahi rō ai te haŋu o te taŋata o Rapa Nui, he tō-topa te ŋā nu’u haka piri era i rāua mo horo i te tōtōā o te Compañía era a Merlet. He vahi te mana’u o te rapa nui, he oho tētahi he aŋa mo te Compañía, ai atu tētahi ko te haka ’uhu īŋa ’ā, ’e te rahi ’ina e tahi me’e i aŋa.
He ha’amata he tāui i te tao’a ki te taŋata tu’u mai
Mai te matahiti 1900 ki te matahiti 1935, e oho mai era te pahī era ko Baquedano ki Rapa Nui, e tahi ta’u i roto i te matahiti, ’o e tahi ta’u i roto i te matahiti e rua; ’e mai ruŋa e rava’a era e te taŋata i te kai, i te kahu ’e i te parau ’āpī tu’u mai mai i a Tire. Ki te aŋi-aŋi o tō’ona hora era e ūka nō ’ā, i ’a’amu ai e Marta Paoa (Mata), he makupuna a Koreto ararua ko Dutrou-Bornier, pē nei ē: “(…) hai mōai a mātou e tāui era i te piripō ’uri-’uri ki te mataroa o ruŋa i te pahī o te Armada, mo aŋa i te vata mo te rū’au, mo te mātou matu’a vahine. He taparahi ta’ata te veve o mātou i rā hora”
E tu’u mai era te pahī era ko Baquedano, e ma’u takoa rō mai ’ā i te māui-ui; pē nei te ’a’amu a Pāpā Kiko: “hora nō o te taŋata e māui-ui era, hora era e tu’u mai era te pahī mai i a Tire. He ŋāruru-ruru te pū’oko, he kōkoŋo pūai”. I te ta’e tu’u rahi mai o te pahī, ’ina te taŋata he rava’a mo hīo-hīo o te hakari mo ta’e māui-ui i te kōkoŋo.
He tau’a i te ta’u o Cooper
Te rua pū’oko haka tere o te Compañía i tu’u mai ki Rapa Nui, ko Horacio Cooper te ’īŋoa, he taŋata ko noho ’ā i roto i te pū’oko o te mahiŋo pe he kope ’amahiŋo, tōtōā i te taŋata, toke vi’e mo ma’u ki Mata Veri. A Pāpā Kiko i ’a’amu pē nei: “O tō’oku tupuna vahine i kī mai, a Honoratio [sic] Cooper he taŋata hope’a o te rake-rake, o te ’amahiŋo, haka ūtu’a i a rāua; i ai rō te mahana he haka ūŋa i rāua ¡he haka aŋa ’ata ki te pō! He ē’a mai te māhina, te hetu’u, ’e a rāua ko te aŋa īŋa ’ā, e tari e ma’u era i te mā’ea pe he taŋata puru hare ma’u ’aurī”.
I rahi i oho era te taparahi ta’ata o Cooper he topa te ’ati: he piri te taŋata o Rapa Nui he tau’a ki a Cooper. I te matahiti 1903 i takea ai e te mataroa o ruŋa i a Baquedano i te taŋata ko ōko ’ā e oho era mo tiŋa’i i a Cooper. He topa te mataroa e ma’u rō ’ā i te haŋo, he ’a’aru i te ŋāŋata he pū’oko o te tau’a, he ma’u he haka ēke ki ruŋa ki te pahī, he ma’u ki Valparaíso; i īra i puru ai, he koromaki, he māui-ui, he mā-mate. He nape he cacique i a Juan Tepano, ko īa te hōnui henua, ’e pe he pū’oko ra’e o te mūto’i rapa nui. Kai ai atu, taŋata haka roŋo e te mahiŋo, mo’a e te hua’ai era o rā ’anatau, ’ina he haŋa e te nu’u rapa nui tau’a era, o te pe’e ki te Compañía i te tau’a haka ’ou era o Rapa Nui o te matahiti 1914. Te rua ’ati i topa ai, i nape era i a Tepano he cacique mo mono i te ’ariki, kai mo’a haka ’ou i te haka āra o te ’ariki.
He tau’a i te ta’u o maría Aŋata
I te matahiti 1906 he tu’u mai ki Rapa Nui a Henry Percival Edmunds mo pū’oko i te aŋa o te Compañía. I te ta’u nei o Edmunds, i rehe ’iti ai te tau’a o te taŋata ki te Compañía, i oho era, he piri he haka nuku-nuku haka ’ou te taŋata mo horo i te horo i haka hā’aura’a ai ki te kī o te Antiguo Testamento. Te pū’oko o te nuku-nuku taŋata nei, ko María Aŋata Veri Tahi, he vi’e i oho i muri i te ōromatu’a ki Maŋa Reva, i īra i hāpī ai pe he catequista. I te matahiti 1888 i hoki mai ai ki Rapa Nui mo aŋa mo te hare pure. He mo’a ete taŋata i a María Aŋata, te huru, o te mana’u e te mahiŋo he vi’e i a īa te mana.
I te matahiti 1914 i topa ai te ūruŋa ’atua ki a María Aŋata, he oho he horo ki a Edmunds mo va’ai i te pua’a mo te tūtia, he horo he kī o te rapa nui te kāiŋa, ’o īra e haka hoki ki te taŋata i te pua’a, i te rāua mau, i te henua haru toke era e te Compañía. I ta’e haŋa era a Edmunds mo haka hoki, he oho te taŋata i piko, he toke i te pua’a, kai ma’urima e te ’auarīo o te Compañía, pe he me’e takea era e Aŋata i roto i te ūruŋa.
Ki tu’u mai mataroa o te pahī ko Baquedano i haka noho īho ai te makenu nei. He ma’u he puru i a Daniel Te Ave, he hunoŋa ’e he rima māta’u o María Aŋata ko īa ko te tētahi taŋata, he aŋa te sumario e tahi. He pāpa’i e te kape pahī ko Fernando Almanzor Hernández i te ’ati o te Compañía e tōtōā era i te taŋata rapa nui:
El infrascrito no duda que es un delito matar ganado ajeno, pero esa falta se atenúa si se toma en consideración que el ganado muerto por los naturales no es otra cosa que su propio ganado arrebatado por un concesionario abusivo y sin conciencia. El infrascrito está convencido de que actos brutales y salvajes penados por todos los códigos han sido cometidos en esa colonia chilena por el señor Merlet y sus administradores.
Ka ai atu ko aŋi-aŋi ’ā e Hernández pē nei ē te tau’a o te taŋata he pāhono e tahi ki te ’amahiŋo o te Compañía i ruŋa i rāua, he ma’u i a Daniel Te Ave ki a Tire, i īra i mate ai ki ōti. He haka rē i Rapa Nui e te kape pahī i a Ignacio Vives Solar pe he Subdelegado Marítimo, i oho era he hatu e Vives he hā’aki ki te taŋata noho i Rapa Nui i te tapu rauhuru mo haka ōti i te tau’a topa, ’e i te tōtōā o te Compañía i ruŋa i te taŋata rapa nui, ko īa ko te haka rehe i te hora aŋa.
He hau rēpera i ha’ariro ai i te āo
Pē nei e mana’u ena te rēpera —he māui-ui hetu ki te kiri taŋata ’e ki te ūa-ūa maŋa o te īvitika, ka oho era he mōmore te kiri, te kiko, ka tu’u rō e ko makenu haka ’ou te hakari— i tu’u ai ki Rapa Nui, i pe’e ki te taŋata i te matahiti 1888 ’o 1889, te huru i ma’u mai e te ŋā rapa nui hoki mai era mai Tahiti. Ki ’ōpani te ’anatau XX, ki tu’u mai te taote pāpa’ā, i hā’aki ai te rēpera he māui-ui ’ino e tahi. I te rēpera te mahiŋo rapa nui i ta’e ha’ati’a haka ’ou ai mo oho ki te Porinetī ’o ki a Tire. Pē nei i pāpa’i ai e te vi’e aŋa ve’a e tahi ko Patricia Stambuk, i te māui-ui nei i ha’ariro ai e te hau pāpa’ā, pē nei ē te rapa nui he hau rēpera: “ka ai atu he parauti’a te vānaŋā pē nei ē, hua’ai rahi te hua’ai ai o te kope e tahi noho i te hare māui-ui era, te taŋata i māui-ui ai, taŋata ta’e rahi ki te rahi era o te taŋata o rā hora. I te ’ati haka rē e te rēpera i ruŋa i te taŋata, i te ri’a-ri’a o pe’e rō, ’e i te ai ko puru ’ā te taŋata i Rapa Nui mo ta’e ē’a ki te tētahi henua, i noho ai te ’ata i roto i te mana’u o te hau kē, pē nei ē, a Rapa Nui kona noho taŋata māui-ui.
He tapu e te Estado ’ina e tahi taŋata mo ē’a mai Rapa Nui. Ki te vānaŋā kī o te rapa nui vara-vara, te taote era e ū’i era i te taŋata i rā hora, he taote ’ina kai ’ite he aha tū māui-ui era, e ri’a-ri’a rō ’ā o pe’e ki a īa, ’e, i ai rō te taote i ta’e haŋa era te vi’e mo moe ararua, he riri he kī ko māui-ui ’ā rā vi’e.
Ka ai atu i aŋa rō e tahi hare mo noho o te nu’u māui-ui i te rēpera i te matahiti 1917, i te hope’a o te matahiti 1940 ko te ’ati īŋa ’ā te noho haŋa o te taŋata māui-ui: ’ina he ha’ati’a mo tu’u o te hua’ai mo ū’i, ’ina he taote, ’ina he rā’au (hai rā’au mo te māmoe e haka hō-hopu era). O te ’auarīo rapa nui mau ’ā te hāpa’o. Te me’e va’ai e te Compañía he māmoe, he pua’a mo rāua mo kai.
Ka ai atu te kona hare māui-ui era he kona hope’a o te ta’e haŋa o Rapa Nui, i īra i ōra i oho mai ai te hauha’a tupuna hope’a era o te rapa nui. I īra i noho ai te taŋata korohu’a vara-vara aŋi-aŋi i te haka āra mau era o te rapa nui. E tahi o rā ŋā korohu’a ko Gabriel Hereveri ’e ki te kī a Pāpā Kiko: “Taŋata aŋi-aŋi ri’a-ri’a i te ’a’amu; nu’u rahi te nu’u īri ki te kona hare māui-ui era mo haka roŋo, mo ’ui-’ui, mo aŋa takoa i te me’e era e aŋa era e īa”.
He horo a monseñor Edwards
Mo haka rehe te tōtōā i ruŋa i te taŋata rapa nui, he haka roŋo e te Gobierno tire ki te vānaŋa kī era e Hernández, he haka ūŋa e tahi Subdelegado Marítimo mo noho pe he pū’oko o Rapa Nui, mo haka rehe takoa i te tōtōā o te ŋā taŋata pū’oko era o te Compañía. He ha’amata he rara-rara he aha, he aha te ’ati, te ku’i-ku’i o te mahiŋo.
I te matahiti 1916, 1917 i tu’u ai ki Rapa Nui te vicario castrense Monseñor Rafael Edwards. I hoki era ki a Tire, he horo a ruŋa i te ve’a tire, ’o, i te ŋā kona era e oho e tātara era, i te ’ati nui-nui o te taŋata rapa nui, ’ina he ū’i e te hau tire i te tōtōā o te Compañía, ha’ariro i te taŋata he īka o rāua mo aŋa, hiko i te henua, ta’e mo’a pe he mau hatu o te henua.
Hai horo o te pikapō nei i aŋa te “Comisión Isla de Pascua”, ko Edwards te pū’oko, ’e te aŋa he kimi, he rara i te ’ati hetu ki te taŋata rapa nui mo oho mo kī ki te hōnui o Tire i te rave’a mo hāpa’o i te hauha’a o te fiko ’e mo hā’ū’ū mo haka riva-riva i te noho ōŋa o te taŋata o Rapa Nui. He haka ōti te contrato o te henua ki te Compañía, ’e he ūŋa mai i te pahī ko Baquedano mo rara pē hē te taŋata e noho era, ’e mo rara takoa ko ai, ko ai te taŋata ai o te henua o rā hora.
He Temperamento provisorio
Ka ai atu ko hatu ’ā i tū vānaŋā ra’e era mo aŋa, i te matahiti 1917 he rava’a haka ’ou e te Compañía i te contrato ’āpī e tahi mo arriendo i te henua e 20 matahiti, a roto i te roa e tahi i nape ai he “Temperamento Provisorio”, haka tere ’ātā ki te matahiti 1929. I ruŋa i nei contrato e hā’aki era e mo’a e te Compañía i te taŋata rapa nui, e haka kore i te aŋa ūtu’a, ko īa ko te haka nui-nui i te henua era o Haŋa Roa ki te 2.000 hectárea mo noho o te taŋata, mo haka aŋa takoa o te hare aŋa a te hau, ’e pē īra ’ā, mo va’ai e tahi henua mo aŋa o te hare mo te taŋata māui-ui i te rēpera.
Ka ai atu rā contrato, o te Compañía ’ā te haka tere i Rapa Nui, ’ina he ha’ati’a ki te taŋata mo oho ki te tētahi kona o te henua, ’ina he ha’ati’a mo ē’a mai Rapa Nui, e rua nō taŋata e ha’ati’a era mo ē’a i roto i te matahiti.
I te matahiti 1917 i hatu i tapu ai pē nei ē a Rapa Nui e kona e tahi mo te Dirección de Territorio Marítimo de Valparaíso e haka tere, he noho he mataroa te pū’oko haka tere henua. He hatu takoa mo aŋa e tahi hare hāpī, ’e tahi ’opitara mo te māui-ui rēpera.
Mai i a Tire e haka ūŋa mai era e te rarahi o te mataroa i te Subdelegado Marítimo. Tā’ana aŋa he haka kore i te ’ati, i te ku’i- kui henua, he pū’oko i te Registro Civil, i te mūto’i, i te hare hāpī, he aŋa he haka riva-riva i te āra, i te menemā ’e i te hare māui-ui era.
Monirē o te fiko, he tarake ’e he hare toa
Ka ai atu ko rahi ’ā te horo i horo ai e te Monseñor Edwards ’e, e te comandante Luis Stuven, ko te haka noho īŋa ’ā i roto i te henua va’ai era o Haŋa Roa i te mahiŋo ta’ato’a o Rapa Nui; e 40% o rā henua kona papa, ta’e au mo ’oka i te kai. Te hare haka tere aŋa ’e te hare toa o te Compañía i Mata Veri, ’e te taŋata rapa nui ana oho ki īra, e ai nō mo ho’o mai i te rāua me’e haŋa ’o mo oho mo aŋa. I Haŋa Piko te ’uahu, i īra e tomo e haka topa era i te mau tu’u mai i ruŋa i te pahī, ’o e haka ma’u era i te huru-huru māmoe. I Vai Tea te hare varu māmoe, kona aŋa i te huru-huru.
I te ’anatau era o te 1920 i tahu ai i te monirē pe he “monirē fiko”, te āura’a he haka tere haŋa e tahi o te Armada mo aŋa i rā mahana mo te fiko, ’ina he ’ouhou i te taŋata. Te “monirē fiko” i haka tere ai e te Armada ’ātā ki te matahiti 1965.
E ai rō ’ā te taŋata rapa nui i vae mo aŋa mo te Compañía, ko rā nu’u nō te nu’u e ’ouhou era i te rāua aŋa, ’e i roto i te ’āva’e e va’ai era e 4 māmoe. He oho, taŋata vara-vara te taŋata e aŋa era i te ŋā hare aŋa era a te hau o rā ta’u, ’o pe he tāvini o te pū’oko o te Compañía ’e, o te hōnui tire. Te rahi mau o te taŋata, ki tano te ta’u varu māmoe e rava’a īho era i te aŋa, ai tētahi ka aŋa nō pe he taŋata keu-keu henua, hāpa’o pua’a, ’o pe he taŋata hī ika, mo rakei i te kai mo te rāua hua’ai mau nō, ’ina he ho’o. Mai ruŋa i te pua’a e rava’a era i te kiko, i te ū, i te pata, i te mōrī ū, ’e, i te matakīa. Mai te matahiti 1930 i ha’amata i ’oka ai e te taŋata i te tarake mo hāŋai i te ōru o te Compañía. Hai tarake ho’o era ki te Compañía e rava’a era i te tara mo ho’o mai i te kai mai roto i te hare toa era o te Compañía.
Te aŋa takoa e aŋa era, he tarai i te tao’a mo tāui ki te tao’a ma’u mai e te mataroa, e te taŋata oho mai i ruŋa i te pahī. Hora era mo tu’u mai o te pahī, he pae tahi te taŋata he ma’u i te rāua tao’a tarai he tāui ki te kahu, ki te ’ava, ki te tope.
O te pahī era o te Compañía te ma’u mai i te kai, i te mau rauhuru mo ho’o i roto i te rāua hare toa, ’e i ruŋa i rā pahī e haka ma’u era ki a Tire i te māmoe, i te huru-huru, i te kiri. I rahi i oho era te tu’u uŋa mai o te pahī, he tu’u mai te kai ’āpī pe he rāiti, he tihota, he haroa mata ’e he kai i roto i te pahu, pē īra takoa ’ā, te kahu, te pani, tētahi atu me’e. Mai roto i te hare toa era o Compañía te ŋā me’e nei e ho’o era e te taŋata, ’e te tara e ’ouhou era, rahi ri’a-ri’a. Pē īra i ō’o mai ai te ŋā me’e nei ki roto ki te ’umu o te mahiŋo rapa nui, koi ’ite ’o īra te taŋata e mana’u riva-riva ena o ruŋa i te ta’u era o te Compañía, o ruŋa i te roa era o te kai.
He kona haka ūŋa mai i te to’a poritika
Mai te matahiti 1928 ki te matahiti 1932 i haka ūŋa mai ai ki Rapa Nui te taŋata tire ta’e pe’e ki te dictadura era a Carlos Ibáñez del Campo ’e ki te República Socialista era o te rua gobierno o Arturo Alessandri Palma. Mo te ŋā taŋata era he to’a poritika haka ūŋa mai era, a Rapa Nui he kona hope’a o te ta’e au mo rāua, o te ai he kona roa, o te ri’a-ri’a takoa i te rēpera. I oho era, he pāpa’i, he ’a’amu e nei nu’u ’ā pē nei ē, te rēpera ta’e he ’ati nui-nui e tahi pe he roa era e ’a’amu era i a Tire. I ai rō te taŋata o te ŋā nu’u tire nei, i oho era “he piri he noho ki te ŋā vi’e rapa nui, he hāpī ki te ŋā poki, ki te pa’ari mo tai’o, mo pāpa’i, ’ātā ka tē-tere rō mai Rapa Nui”.
Ki te kī a Rolf Foerster ararua ko Sonia Montecino, mo tano “i te ŋā me’e takea era e te ŋā taŋata poritika tire nei […] i haka ’aroha ai i te ’ati hetu era ki te rapa nui. I hoki era rā nu’u ki a Tire, he horo he kī pē nei ē, te Estado e pe’e rō ’ā ki te Compañía, i oho era he kimi i te rave’a mo hā’ū’ū ki te rapa nui. Hai aŋa nei i haka kore ai te roa era o te Temperamento Provisorio i te matahiti 1929, he aŋa i te Sociedad de Amigos de Isla de Pascua, ’e he haka ōti i te contrato henua ki te Compañía i te matahiti 1952.
He haka pāpa’i i roro i te Bienes Raíces, parque nacional ’e he monumento histórico
I te matahiti 1933 i aŋa haka ’ou ai e tahi Comisión Consultiva, he haka pū’oko i a Monseñor Edwards, e te aŋa o nei comisión he kimi i te rave’a tano mo haka kore i te ’ati o te rapa nui. He kī e te comisión nei mo haka pāpa’i i Rapa Nui i roto i te Oficina de Bienes Raíces era o Valparaíso, pe he rave’a e tahi mo hāpa’o i Rapa Nui mo ta’e haru e te henua kē. I te ’āva’e era o Ruti o nei matahiti ’ā, he haka pāpa’i e te Estado i Rapa Nui, pe he kona fiko e tahi, i roto i te Oficina o te Bienes Raíces o Valparaíso, roa i haka tika ai a ruŋa i te artículo 590 o te Código Civil, e kī era pē nei ē, he noho mo te Estado te ŋā henua ta’ato’a kore hatu era o te kāiŋa Tire. I te ŋe’i o te parau ’āpī e tu’u era ki Rapa Nui, kai rava’a mo hōro-horou mo ’ite e te rapa nui i nei roa, ’o īra i ta’e rava’a ai mo haka noho.
E rua matahiti ki ōti, he hatu he hā’aki a Rapa Nui he Parque Nacional ’e he Monumento Histórico Nacional, pe he rave’a e tahi mo hāpa’o i te hauha’a haka rē mai era e te tupuna. I te rua matahiti, i aŋa era te contrato ’āpī ki te Compañía, he hā’aki i ruŋa pē nei ē, te ŋā henua era o te fiko mo te Armada e hāpa’o, pe he roa e tahi mo haka rehe i te pūai o te Compañía i ruŋa i te henua.
He hāpī ’e he tapu ’āpī mo te aŋa
O te ŋā vi’e era o te Subdelegados Marítimos te hāpī i te ŋā poki i Rapa Nui, ’ata ki te matahiti 1930, he ta’u i noho ai te hare pure ki te Vicariato Apostólico de la Araucanía, i haka ūŋa mai ai e toru monja mo hāpī i te ŋā poki. I te matahiti 1936 he haka tere te roa ’āpī mo te aŋā ta’ato’a: he hatu e te Gobierno pē nei ē, te taŋata ana aŋa e ai te contrato, ’e mai te matahiti 1940 pē mu’a, i ha’amata i aŋa ai te contrato e te Compañía mo tā’ana taŋata aŋa, e va’u hora i te mahana ana aŋa. I oho era, i te ta’e rahi o te tara e ’ouhou era, he piri te nuku-nuku taŋata he oho he horo mo haka īri i te tara ’ouhou.
He tē-tere
I te matahiti 1940 i ha’amata ai te taŋata i tē-tere ai mai Rapa Nui. I ai rō te taŋata i ruŋa i te pahī e piko era mo tere, ai tētahi e tē-tere nō ’ā i ruŋa i te vaka miro, he huki i te tu’u, i te kahu, he haka tītika i te rāua āra oho a ruŋa i te hetu’u. Vaka rahi te vaka i oho, he ŋā-ŋaro i roto i te vai kava.
Te taŋata e ē’a e tere era, he haŋa mo oho mo tu’u mo māhani i te henua kē, he haŋa takoa mo ta’e puru haka ’ou i Rapa Nui, ai tētahi, mo oho mo kimi i te rāua ŋā vi’e. A Aurelio Pont, ē’a i tere i te matahiti 1954 i kī: “a au e ŋāro’a era i rā hora, pe he taŋata puru ’ā e tahi, te haŋa o te repa ta’ato’a he oho ki te henua roa, mo māhani, mo aŋa i te me’e haŋa nō era mo aŋa. O te nu’u oho era ki Tahiti te ’a’amu, a rā kona he kona taŋata koa rahi, he kona ŋā vi’e rahi… ūka ta’e rahi te ūka o nei, ’e te rahi he hua’ai tahi ’ā, ’e ki te kī o te tapu tuai era o te matu’a tane, o te matu’a vahine, ’ina te taŋata e ko tano mo hāipo-ipo ki te vi’e ko tū hua’ai ’ā”.
He Sociedad de Amigos de lsla de Pascua
Ki hope’a te matahiti 1940, i ha’amata i tama ai te horo e tahi pē nei e, te rēpera e ai era, i te huru era o te aŋa e haka aŋa e haka ūtu’a era e te Compañía i te taŋata, e haka noho era i te taŋata pe he veve, ’e he Compañía nō te ’ono i te aŋa era o te nu’u.
I te matahiti 1947, i Valparaíso ra’e, ki ōti i Santiago i aŋa ai i te Sociedad de Amigos de Isla de Pascua, he nu’u i moto mo “kimi i te rave’a tano mo haka riva-riva i te noho haŋa o te rapa nui, mo haka kore i te rēpera”. Te nu’u i aŋa i te sociedad nei ko Humberto Molina Luco, he intendente o Valparaíso, ko Federico Felbermayer, he gerente o te Compañía Chilena de Tabacos, ai atu tētahi, pe he ŋāŋata pūai o roto i te poritika, pē Gabriel González Videla, i oho era he tu’u he presidente o Tire, i roto i rā ta’u i haka ōti ai i te contrato ki te Compañía.
He haka tere te henua e te Armada de Chile (1953-1965)
I te ’āva’e era o Tu’u a Haro o te matahiti 1953 i haka hoki ai e te Compañía i te henua, i te tao’a rauhuru ki te Armada, he noho te Armada pe he pū’oko o Rapa Nui. He ha’ati’a mo ma’u mai, ’ina he ’ouhou, i te tao’a mo te taŋata a ruŋa i te pahi. He haka rahi i te kai, i te tao’a ho’o o te hare toa, he haka rehe i te tara e ho’o era, 50% ’ata rehe ki te tara ho’o era i a Tire, o te ai moni ta’e rahi te moni o te taŋata e ’ouhou era. O te pahī o te Armada te ma’u mai i te kai, i te rā’au, i te petróleo mo te matahiti e tahi. He rahi he oho te piri o Rapa Nui ki a Tire. He va’ai i te henua o Mata Veri ki te Manu Tara mo aŋa i te kona mo topa o te ’avione. He ha’amata he tu’u mai te taŋata huru kē, huru kē ki Rapa Nui, e hoki era, he oho he ’a’amu o ruŋa o Rapa Nui, he kona ta’e māhani e te taŋata o Tire.
Mai te matahiti 1953 i ha’amata i hāpī ai ’ata ki te 6º roa hāpī. He hā’ū’ū e te Sociedad de Amigos de Isla de Pascua ki te hare hāpī, ’e, ararua ko te Ministerio de Educación i aŋa ai e tahi aŋa mo oho o te ŋā poki pūai mo hāpī, mo haka mao i te rāua hāpī i a Tire. O te Sociedad nei te haka ma’u mai i te kai, i te rā’au mo te nu’u māui-ui rēpera, ’e i te kahu mo te mahiŋo. He haka ūŋa mai i te taote aŋi-aŋi riva-riva i te māui-ui he rēpera, he hamata’a he haka rehe i nei māui-ui hai rā’au ’āpī. He haka nui-nui ’iti i te kona aŋa pe he ’opitara, he haka noho mo aŋa pau rō te mahana e tahi taote, e rua taote niho, e rua ’o e toru enfermero o te mataroa.
He ha’ati’a he oho e te Armada i te taŋata mo ha’ere, mo oho ki te rāua kona haŋa nō mo oho o te kāiŋa —’ata ki te hora īva o te ahi-ahi, he hora ha’amata o te toque de queda— ’e mo oho takoa o te nu’u vara-vara ki a Tire. I te ta’u nei te rapa nui oho, i ha’amata i noho ai i Quilpué, i Valparaíso, ai atu tētahi i ō’o ki roto ki te Armada.
Huru kē, huru kē te mana’u o te rapa nui o ruŋa i te huru o te ŋā Subdelegados Marítimos haka tere era i Rapa Nui, pe he kī a Mc Call, te “huru o te haka tere īŋa i Rapa Nui e te ŋā honui nei, ta’e mai Santiago e hā’aki mai era pē hē ana haka tere i te henua; hai mana’u mau ’ā o rāua e haka tere era i Rapa Nui”. Ko noho ’ā i roto i te ’ata o te mana’u o te taŋata, i ai rō te subdelegado i haka ūtu’a rahi i te taŋata, i tōtōā, ’e, i ai rō te kope ’ina he ha’ati’a ki te repa rapa nui mo noho ki te ūka”.
He mātaki te kāiŋa ki te tūrita, he aŋa he haka tū-tu’u haka ’ou i te ahu mōai
I te matahiti 1955 i tu’u mai ai te nuku-nuku taŋata arqueólogo, ko Thor Heyerdahl (Kon Tiki) te pū’oko, ’e i roto takoa a William Mulloy, he arqueólogo marite e tahi. E ōno ’āva’e i noho ai i Rapa Nui, he haka aŋa i te taŋata rapa nui mo keri i te rāua kona era e rara era. He rara he oho e Heyerdahl i te ’ana hāpa’o tao’a, ta’e hā’aki e te rapa nui, mo kimi i te tao’a tuai, mo ma’u mo hāpa’o i roto i te museo e tahi, ki tā’ana kī, mo ta’e ho’o ki te tētahi papa’ā tu’u ki Rapa Nui. I oho era, he ha’amata e te taŋata he tarai he haka rahi i te tao’a rauhuru, he reo-reo he kī he tao’a mata mu’a, ’e he ha’amata he toke e te taŋata i te tao’a o te kona ahu mo ho’o ki te ŋā nu’u papa’ā nei, moni rahi e ’ouhou era.
Te roa hōhonu mo Rapa Nui o te tu’u haŋa mai o Heyerdahl, he haka aŋi-aŋi e īa ki te āo ta’ato’a i te kona ko Rapa Nui, hai tā’ana puka i pāpa’i ai i te matahiti 1958, ko Aku-Aku te ’īŋoa, i oho era a Rapa Nui he tu’u he kona haŋa rahi o te tūrita mo oho mai mo māhani. Pe vānaŋa kī era e Mulloy, koro ’iti, koro ’iti i aŋi-aŋi i oho ai e te taŋata o te āo, pē nei ē, tū kona nei, “he museo hahata hope’a o te nehe-nehe o te Porinetīa ta’ato’a”.
I te matahiti 1959 i hoki mai ai a Mulloy pe he pū’oko o te nu’u o te Universidad de Chile. He ha’amata he keri, he haka tu’u haka ’ou i Ahu A Kivi, he aŋa i oho era he mātaki i te mata o te rapa nui, he haŋa mo rava’a haka ’ou i te huru mau, i te pūai o te hau rapa nui.
1964, he topa te tau’a
I te matahiti 1964 i hoki ai ki Rapa Nui a Alfonso Rapu, he taŋata tā’ana aŋa he hāpī ŋā poki hare hāpī, oho i hāpī i a Tire. I hoki mai era, he māere i te noho ōŋa ta’e au o tō’ona mahiŋo, he ha’amata e te taŋata nei, e 22 matahiti, he haka aŋi-aŋi ki te nu’u i te mana’u ’āpī: pē hē te haka tere haŋa o te Gobierno, he aha, he aha te hare aŋa a te hau, pē hē te tapu mo’a o te tire, he tapu ta’e haka tere i Rapa Nui, o te ai o te Armada te haka tere i te kāiŋa. Pē nei i kī ai e Rapu: “e 99% o te taŋata ’ina kai ’ite mo tai’o, ’ina kai ’ite mo pāpa’i, ka ai atu pē īra, i oho era he poreko te haŋa mo aŋi-aŋi riva-riva i tō’ona tapu mo’a, mo aŋi-aŋi he aha i hoa i ta’e ū’i ai e te tire, o te aha te henua e ōŋe nō era, ’e, ko ’ite riva-riva ’ā, rā ’ati ’ina ko mou ko oho. Kai aŋa rahi a au i haka aŋi-aŋi ai, o te ai ko māhani ’ā e au i tō’oku taŋata”.
I te ’āva’e era o Koro o te matahiti 1964 i ha’amata ai te taŋata i piri ai mo oho mo horo i te tau’a ki te hau tire. He mana’u e te Subdelegado Marítimo pē nei ē, rā tau’a he haŋa o te rapa nui mo noho o Rapa Nui pe he henua o te harani, he hā’aki ki te hōnui o Tire, he haka ūŋa mai e te rarahi o te Armada i te pahī ko Yelcho ko īa ko te mataroa mo haka noho i te rapa nui.
I rā hora, i rapa nui te pahī e tahi ko Cape Scott, he pahī i ruŋa i oho mai te nuku-nuku taote o Canadá (Medical Expedition to Easter Island, Metei), mo rara riva-riva i te huru, ’e i te māui-ui o te taŋata o Rapa Nui. He hoki rā pahī ki a Tire, he mana’u e te Subdelegado mo ’a’aru mo haka ūŋa i ruŋa i a Alfonso Rapu, i ’ite era e Alfonso Rapu he tere he piko.
He reva te pahī ko Cape Scott ki Valparaíso, ’ina a Rapu o ruŋa, ’e, i oho era, he pāpa’i he haka ma’u e te taŋata hāpī ŋā poki nei e tahi roŋo ki te Presidente de la República, roŋo i ruŋa i tāpura ai i te ’īŋoa o te taŋata rapa nui e 48. Te roa hōpe’a o nei roŋo, ki te kī a Rapu, te me’e i pāpa’i i hā’aura’a: “ta’e mo haka topa o Rapa Nui mai te henua tire, ni ta’e mo noho pe he henua o te harani, te me’e nō e nono’i era “ka haka tire kōrua i mātou […] ’ina he mātou huru pe he hau e tahi, a mātou e noho nei i ruŋa i te motu e tahi e kī ena o te henua Tire, ’e, ka ai atu pē īra ta’e mātou he tire”. He hā’aki takoa, i te ta’e ha’ati’a ki te taŋata mo ha’ere i ruŋa i tō’ona kāiŋa, i te rehu i te ta’e ū’i e te tire i te rapa nui, i te kore o te hōnui rapa nui mau ’ā, i te kore o te vai, o te mōrī o Haŋa Roa, i te haŋa mo aŋa o te āra, i te hare mo noho o te tūrita, ’e mo aŋa i te kona mo topa o te ’avione oho mai mai te tētahi henua. He va’ai nei roŋo ki te ve’a, ’e ki te hōnui o Tire. I tai’o i aŋi-aŋi i ōti era e Eduardo Frei Montalva, Presidente de la República, i tū ŋā me’e nono’i era e te rapa nui, he ūŋa i te roŋo ki tū pahī era ko Yelcho mo hoki ki a Tire ’e ki ōti i hā’aki ai pē nei ē, he topa a Rapa Nui mai te rima o te Armada, he haka tere e te administración civil: he haka aŋi-aŋi īho i te rapa nui he taŋata hau tire ko īa ko mo’a tahi i te tapu mo’a o ruŋa i te Constitución. He pae he vae e te taŋata i te rāua tāvana ’e i te rāua regidores. He ē’a a Alfonso Rapu he tāvana ra’e o Rapa Nui, e 98% rahi o te voto i rē ai.
He Ley Pascua, pē hē i hetu ai ki te mahiŋo o Rapa Nui
I te matahiti 1966 i hatu ai i te tapu, Ley 16.441, haka aŋi-aŋi pe he “Ley Pascua”, i aŋa ai mo haka veve-veve mo haka tītika tahi i te ku’i-ku’i rauhuru o Rapa Nui. Hai nei tapu i haka aŋi-aŋi ai pē nei ē, te rapa nui ta’ato’a he Tire, ’e takoa, ’ina te rapa nui ko ’ouhou i te impuesto. Hai nei tapu takoa i hāpa’o ai i te henua mo ta’e ha’ati’a mo ho’o ki te papa’ā, ’e, i te Presidente de la República te pūai mo va’ai i te título de dominio o te henua fiko o Rapa Nui ki te taŋata rapa nui, ki te taŋata tire. Pē īra ’ā e kī era, mo te Casino era o Viña del Mar e haka ma’u hai moni ki Rapa Nui mo hāpa’o i te hauha’a tupuna o ruŋa i te henua.
He va’ai i te henua, i te ŋā hare haka tere era e te Armada ki te Corporación de Fomento de la Producción (Corfo), he noho mo te Corfo e aŋa e huki i te mōri, e ma’u i te vai māŋaro ki te hare o te rapa nui, e haka tere i te aŋa ’uahu, ’e, e haka tere i te aŋa o Vai Tea. I te matahiti 1966 i haka poreko ai i te Parque Nacional de Turismo “Isla de Pascua”, e 7.000 hectárea (42% o Rapa Nui ta’ato’a). I te matahiti 1972 i topa ai te parque nei ki te Corporación Nacional Forestal (Conaf), he noho pe he kona hāpa’o e tahi o Tire.
Hai “Ley Pascua”, ’ata ki te matahiti 1973, i mātaki ai a Rapa Nui ki te āo ta’ato’a “a roto i te ve’a, i te rario, i te TV, he rahi te tu’u īŋa mai o te ’avione, he rahi takoa te tu’u mai o te taŋata aŋa tire, o te papa’ā ’e o te tūrita. I te matahiti 1967 i ha’amo’a ai te aeropuerto Mata Veri, he tu’u mai te ’avione tūrita ra’e, i oho era kai noho haka ’ou te āra o te ’avione oho mai ki Rapa Nui, mo haka piri i te motu nei ki Santiago, i a Tire ’e ki Tahiti. Hai roa nei i tu’u rahi mai ai te rāiti, te tallarine, te salsa, te ’ariko, te té, te café, te ’ava, te potu, te mona-mona, te vai nene, te kai miti.
He ha’amata he tunu e te rapa nui i te kai tunu i a tire, pe he cazuela, he ’inaki hai kūmara, hai taro. Mai Tahiti i ma’u mai ai i te ha’ari, i te aŋa haŋa o te ceviche, ’e i te me’e rauhuru mo pī mo te kai.
I tu’u mai era te mana’u ’āpī mai haho, cultura occidental, he aŋa i te cooperativa mo piri mo aŋa o te taŋata, he haka rē a te tapa i te huru tuai era o te noho īŋa o te hua’ai, he ha’amata te rapa nui he tō-topa, he ai te ture i roto i rāua mau ’ā.
He aŋa i te hare, i te hare mo aŋa, he tono he haka ’a’ano i te āra o Haŋa Roa mo tere o te pere’oa mākini, pē īra i pa’o-pa’o ai i te tumu o te āra era ko Te Pito o te Henua. I te matahiti 1966 i aŋa ai i te āra a te tahatai, ’e he aŋa i te āra mo oho mai Haŋa Roa ki ’Ana Kena. I te ta’e aŋi-aŋi riva-riva i te kona ai o te tao’a tuai, i oho nō te mākini he tono i te kona mo’a o te tupuna.
I huki era i te mōrī i te ŋā kona hare era, he ha’amata he ho’o mai i te rario ’e i te tētahi mākini mo te hare. He mono te ŋā hora aŋa era o te ahi-ahi e te peho papa’ā, e te hare ’ori, ’e mai te matahiti 1975, e te terevisione.
He tu’u mai te taŋata tama’i marite
I pūai era te ku’i-ku’i o te marite ki te rutīa, i roto i te ta’u o te Guerra Fría, he noho a Rapa nui pe he kona hauha’a e tahi mo te marite, he hā’au he aŋa te Fuerza Aérea o Tire araua ko te Fuerza Aérea o te Marite. I te matahiti 1965 i ha’amata ai te aŋa mo aŋa e tahi kona mo rara i te satélite marite. Pē īra ’ā, he aŋa e tahi base marite i Rapa Nui, he tu’u mai e 50, e 80 marite. He ai te haŋa o te taŋata mo ūru i te jeans, he haŋa takoa ki te mākini hare rauhuru, ki te vai nene papa’ā, ki te maní, ki te kūmara porā ai atu te tētahi me’e.
He rahi te ku’i-ku’i i te ’anatau o te 70
I ē’a era ko Salvador Allende te Presidente o Tire, he rahi te me’e ’āpī i aŋa i Rapa nui, he mono tahi i te taŋata aŋa tire o te ŋā hare aŋa era a te hau, he aŋa e tahi rave’a mo haka pūai i te aŋa i Rapa Nui, he haka pūai i te cooperativa ’e i te aŋa haŋa o te nu’u.
He aŋa i te “Consejo Departamental de Desarrollo”, i roto te taŋata rapa nui. Te aŋa o te Consejo nei, he haka poreko i te poritika ’āpī mo te henua, i te aŋa mo hā’ū’ū ki te mahiŋo. I oho era, ka ai atu he aŋa hōhonu te aŋa o te Consejo nei, ’ina kai pūai te rāua aŋa, ’e mai i a Santiago ’ā he haka tika era i te haka tere haŋa o te henua.
He hā’ū’ū e te Estado i te LAN Chile, he tu’u rahi mai te tūrita tire ki Rapa Nui, i te kore o te moni mo oho ki te tētahi henua.
I rahi mai era te tūrita, he ha’amata te taŋata he aŋa i te rāua hare pe he kona mo noho o te tūrita.
I hetu era te golpe de Estado o Tire, i te matahiti 1973 he ai te ’ati ’āpī i Rapa Nui: he rehe te tūrita tu’u mai, i te ta’e au o Tire ki te mata o te henua kē, i te ku’i-ku’i ri’a-ri’a mo tāui i te moni papa’ā ki te moni tire, ’e he rahi te moni mo ’ouhou mo oho mai o te tūrita a ruŋa i te ’avione; he tara nō era e ’ouhou era e te taŋata rapa nui i haka noho i ta’e haka pūai. I pū’oko era e te mīriko i te henua Tire, he mono tahi haka ’ou i te taŋata tire aŋa o te hare aŋa a te hau, he topa he haka tere e Valparaíso i te aŋa ta’ato’a o Rapa Nui. He haka kore i te Consejo Departamental de Desarrollo, i te cooperativa, i te aŋa mo hā’ū’ū ki te mahiŋo. He ha’amata he ma’u te aŋa he sūerekao e te taŋata rapa nui, he aŋa ’ata ki ’aŋarinā e noho ena.
He haka pūai e te hare haka tere henua i te aŋa mo aŋa mo haka rahi o te hare, ai atu te tētahi aŋa mo te henua. He haka rehe te henua era o te Parque Nacional ki te 6.666 hectárea. He mono te Corfo e te Sociedad Agrícola y de Servicios de Isla de Pascua Limitada (Sasipa).
I te matahiti 1979 i hatu ai te Decreto de Ley N° 2.885, mo haka pāpa’i i te henua era o te taŋata, o Haŋa Roa nō, mo rava’a i te título dominio. Kai au te aŋa nei o te Estado ki te taŋata o Rapa Nui, he haka piri i rāua, he piri te 36 pū’oko o te hua’ai rapa nui, he aŋa i te Consejo de Ancianos o Rapa Nui, he pū’oko e Alberto Hotus ’ata ki ’aŋarinā. Te aŋa o te Consejo de Ancianos, he hāpa’o i te henua o te rapa nui, ’e he ū’i mo riva-riva mo haŋu te aŋa rauhuru o te kāiŋa.
He ’anatau o te 1990, he pūai te tūrita
I te ŋā matahiti era o 1990 i haka poreko ai rauhuru aŋa mo haka tere i Rapa Nui. Mai te matahiti 1993, ki hatu te Ley Indígena 19.523, i ai īho ai e tahi roa hōhonu mo kī tītika i te mana’u haŋa o te taŋata rapa nui ki te Estado.
I te ’anatau nei, i ’ata māhani ai e te āo i Rapa Nui a roto i te perikura: ki vāeŋa nei ’anatau i aŋa ai te perikura ko “Rapa Nui”, haka aŋa e Kevin Costner. E tahi matahiti i aŋa ai i nei perikura i Rapa Nui, he rava’a aŋa te taŋata rapa nui ta’ato’a, he ’ouhou riva-riva e te papa’ā. I ai era te moni, he haka aŋa i te hare mo noho o te tūrita, he haka nui-nui he haka riva-riva i te rāua hare, he ho’o mai i te tao’a mo te hare. He ma’u mai e te marite i te rāua kai, he māhani te taŋata ki te mayonesa, ki te kétchup. He aŋa te teleserie tire ko “Iorana”, mata’i-ta’i e te rahi o te rapa nui.
Mai te ta’u era o te 1990 i pūai ai a Rapa Nui mo te tūrita pe he kona ai o te hauha’a tupuna mā’ohi, he noho te aŋa tūrita he aŋa hōpe’a o te pūai, he rahi he oho te nu’u aŋa mo te tūrita. I te matahiti 1995 i hatu ai a Rapa Nui e te UNESCO, pe he Patrimonio de la Humanidad, pe he kona e tahi nō e noho ena i te āo.
He ta’u ’āpī
Te rahi o te tūrita e tu’u ena ki Rapa Nui i ’aŋarinā, īri ’iti ki te 40 ta’utini i te matahiti; rapa nui rahi te rapa nui e aŋa ena i te aŋa tūrita, he hatu o te ’otere, o te hare noho tūrita, o te kona aŋa kai, o te kona ho’o rauhuru. Te tarai tao’a, he aŋa o te taŋata nō te aŋa. Te aŋa o te ŋā vi’e, he aŋa kahu, he tui karone, he ho’o i te rāua me’e i te feria, i te mercado.
Te aŋa he hī ika ko rehe ko oho ’ā, i te ta’e hāito i te ika i hī i oho mai ai e te taŋata. Ko ŋaro ’ā te ika, te mau o roto i te vai kava ’ina he rava’a rahi haka ’ou: “Te hā’aura’a,’ina te ’ura he ta’o haka ’ou pe he kai pūai era o mu’a ’ā. Pē īra ’ā te ’auke e ŋatu era ki roto ki te kiko ta’o, ’o i te miritoni e taviri era i te kai ana hāha’o ki raro ki te ’umu”.
Te aŋa keu-keu henua e aŋa ena, e ’oka riki-riki nō ’ā. Te kai e ’oka ena he kūmara, he taro, he ’uhi; he maīka; he pota, he ’ariko. E hāpa’o e hāŋai rō ’ā i te moa, i te ōru; ’e he hī ika. Mai roto i te hare toa e rava’a ena i te kai rahuru aŋa hai ū pua’a, i te kiko, i te tētahi kai, i te vai nene, i te ’ava, i te fruta ’e i te verdura mau mai mai i a Tire.
I te ŋā matahiti hope’a nei, i horo-horou i rahi ai te taŋata noho o Rapa Nui, e 5.167 taŋata i tataku ai i te matahiti 2012. Te taŋata i rahi ai o te ai te nu’u tire i oho i noho i Rapa Nui, pē īra ’ā te taŋata papa’ā. ’Amui takoa, i pūai era te tūrita tu’u, he rahi takoa te hāipo-ipo o te rapa nui ki te nu’u o haho.
I aŋa era te Censo i a Tire i te matahiti 2012, e 8.406 taŋata i kī a rāua he rapa nui. Te rahi o te rapa nui e noho ena i Rapa Nui mau ’ā, ’e pē īra ’ā, ko rahi ko oho ’ā te rapa nui oho i noho i a Tire, i Tahiti, pe he ŋā taŋa ’āpī ena e oho e haka mao era i te rāua hāpī. Te rahi o te ŋā kope nei e hoki rō ’ā ki Rapa Nui, i te ta’e māhani ki te noho haŋa era i a Tire. E ai takoa rō ’ā te repa, te ūka ta’e haŋa mo hāpī mo oho, he mono i te hāpī ki te aŋa pe he hī ika, he ’oka kai, he tarai, ko īa ko ’ano’i hai tētahi aŋa pe he aŋa hare, he aŋa tūrita. Repa ta’e rahi te repa he yorgo i Rapa Nui.
Te me’e haŋa o te mahiŋo o ’aŋarinā
Te me’e haŋa rahi mau mo rava’a o te mahiŋo rapa nui o ’aŋarinā, he haka hoki i te rāua henua haka rē era e te rāua tupuna, he haka tere a Rapa Nui e te rapa nui mau ’ā, ’e he hāito he haka noho i te nu’u tu’u mai mai haho. I ’aŋarinā, e 13% nō o te henua i te rima o te rapa nui, e 70% he henua fiko, i roto ’ā a Vai Tea ’e te Parque Nacional, haka tere e te Conaf. Mai te matahiti 1998 ki te matahiti 2002 i aŋa ai i te roa ra’e —’e he roa hōpe’a ki ’aŋarinā— o te aŋa te ’īŋoa he “Manejo, administración y disposición de la propiedad fiscal en la Isla de Pascua”. Hai aŋa nei te Ministerio de Bienes Nacionales i va’ai i tuha’a ai i te henua ki te 281 hua’ai rapa nui, he henua o roto i te Parque Nacional Rapa Nui, o Vai Tea, ’e o te henua fiko.
Te poritika nei mo haka hoki e te Estado i te henua ki te rapa nui, e ai rō ’ā te taŋata pe’e, te taŋata ta’e pe’e. Te kī o te taŋata pe’e, ko tano ’ā e haka hoki ena i te henua; ’e te kī o te taŋata ta’e pe’e, te henua e haka hoki ena a roto i roa tapu kē, ta’e he haka tere rapa nui, pe he roa era ’ina he va’ai i te henua tuai era o te Mata ki te hua’ai era o rā Mata.
Te rua roa, ko nono’i ā e te mahiŋo mo haka tere a Rapa Nui e te rapa nui mau ’ā. O te Consejo de Ancianos i kī mo aŋa e tahi estatuto de excepción ’e mo haka tītika i te haka tere haŋa o Rapa Nui pe he territorio de tratamiento especial. I te matahiti 2007, hai Reforma Constitucional e tahi i hatu ai i Rapa Nui pe he territorio especial mo tō’ona haka tere īŋa, te ’ati, ai te estatuto especial aŋa e aŋa nō ’ā.
Te toru me’e ū’i e te rapa nui mo aŋa, he hāito he haka noho i te taŋata tu’u mai mo noho i Rapa Nui. ’Amui ki te roa nei mo hāito i te taŋata tu’u mai, e haŋa takoa rō ’ā mo hāpa’o i te hauha’a o te haka tere īŋa tupuna, ’e mo hāpa’o takoa i te henua mai te ŋā ’ati ena e haka rake-rake ena i te nātura. I rahi era te taŋata, he rahi takoa te pere’oa ’e te ’o’one hoa e te taŋata. Ko rake-rake ko oho takoa ’ā te vai toka era o raro i te henua mo to’o mai mo ūnu o te taŋata, i te rahi o te vai hare komo e hoa ena.
He horo o te mahiŋo mo haka hoki i te henua
Mai i te ’āva’e era o Hora ’Iti o te matahiti 2010 ki te ’āva’e era o Hetu’u Pū o te matahiti 2011, i oho ai te nuku-nuku taŋata he to’o i te hare fiko mo haru mo rāua, pe he roa e tahi mo horo mo haka hoki i te henua o te rāua tupuna. I te ’āva’e era o Hora ’Iti o te matahiti 2010 i haka poreko ai e te Gobierno i te ’amurama’a mo aŋa mo haka kore i te ku’i-ku’i o ruŋa i te rahi o te taŋata tu’u mai, o ruŋa i te estatuto administrativo ’e o ruŋa i te rave’a mo haka pūai i te aŋa i Rapa Nui, ki te rāua kī, e rua ’āva’e ki ōti, ko mao ’ā te aŋa o te ŋā ’amurama’a nei. I oho era, he vāvā te aŋa nei e te nuku-nuku taŋata rapa nui, o te ai ka ’ui ki rāua mā’ai ’e pē hē rā aŋa ana aŋa, ’e takoa, o te ta’e mo’a i te ŋā vānaŋa hatu era mo aŋa e tahi estatuto migratorio. Ki te kī o te taŋata papa’ā e toru oho mai mo rara i te makenu o Rapa Nui i te matahiti 2011, te aŋa topa hope’a era o te ŋā ’amurama’a nei, he rara ra’e nō e tahi, ’e ’ina kai hā’aki pē hē te ku’i-ku’i henua ana haka tītika ’e ana ai ko tano ’ā ki te mana’u o te taŋata rapa nui. He paka takoa mai te ture, te vahi o te taŋata rapa nui i roto i a rāua mau ’ā. I te hope’a o te matahiti 2010 ’e i te ha’amata o te 2011 i haka ē’a ai i te rapa nui mai roto i te ŋā hare haru era.
Te kī takoa o te taŋata papa’ā nei e toru, te henua ana haka hoki, e haka tītika nō ki te aŋa era e haka tere era i te tētahi henua, pe he ŋā kona era o te henua o te hau tupuna mau ’ā te hāpa’o.
Mo rava’a i te roa nei, e haka tere a roto i te Convenio 169, o te OIT, mo’a e Tire i te matahiti 2008, ki riva ai mo haka roŋo i te mana’u o te rapa nui.
’O īra, hōhonu ri’a-ri’a te vānaŋa hā’aki e te Ministerio de Bienes Nacionales i te mahana ra’e o Tu’u a Haro o te matahiti 2014, pē nei ē, he ha’amata te aŋa mo ’ui ki te mahiŋo, mo haka hoki ki te taŋata e 1.051 hectárea o Vai Tea. Te aŋa nei, he aŋa hatu e te Ejecutivo i te matahiti 2010, ’e mo rava’a mo aŋa, he riro he aŋa hope’a o te hōhonu o te ŋā matahiti hope’a nei e 10. I roto i te ’ui ki te mahiŋo ka ’ui takoa ena he aha te aŋa riva mo haka tere i roto i rā ŋā henua.
He pūai te aŋa tūrita
I roto i te ŋā ta’u hope’a nei, i takea ena i te hōhonu o te aŋa he haka piri i te mahiŋo, mo aŋi-aŋi i te mana’u pē hē te mau, te hauha’a o te kāiŋa ana haka tere riva-riva. Mo te roa nei, te rave’a tano, e hāito te aŋa tūrita ’e, e hāpa’o i te hauha’a o te henua, mo ta’e mo hōrou mo pau i te rahi o te taŋata e tu’u mai ena.
I roto i te aŋa i mana’u ai mo aŋa, ko kī ’ā mo ’oka mo haka rahi haka ’ou o te toromiro. I roto i te rahi o te rave’a kai tano i aŋa ai mo ai haka ’ou o te toromiro, i ’aŋarinā nā ko ’oka haka ’ou ’ā i te tumu toromiro, haka tama hai karu o te tumu toromiro hope’a o Rano Kau, o te matahiti 1960.
Te huru o te hau rapa nui ko pūai ko oho ’ā i roto i te ta’u, hai ŋā rave’a ena pe he Tapati Rapa Nui, he koro aŋa pau rō te ’āva’e era o Hetu’u Pū, mo haka rarama ki te tūrita i te hauha’a rauhuru o te hau rapa nui. Te ŋā aŋa ena pē nei, he ’ata o te huru mā’ohi ko hio-hio ’ā, haka tere hai mana’u o te taŋata kāiŋa, a roto i te roa o te kuhane taŋata, here ki te pūai o te mana henua ’e o te vaikava.
TE NOHO ŌŊA TUPUNA, ’E PĒ HĒ I OHO MAI AI
Te aŋa ra’e i pāpa’i ai o ruŋa i te noho ōŋa tuai era o te tupuna, o te ŋā ōromatu’a era o te Congregación de los Sagrados Corazones i pā’pai, a Eugene Eyraud ’e o te ōromatu’a era ko Gaspard Zumbohm. ’Amui ki te ŋā ’a’amu nei, ko te ŋā puka pāpa’i era e te ŋā mataroa papa’ā tu’u ra’e mai era ki Rapa Nui, he aŋa pāpa’i takoa o te taŋata rara ’a’amu, ’e o te nu’u, o te hōnui o te ’anatau era XVIII ’e o te XIX.
I ha’amata era te ’anatau XX, te nu’u i pāpa’i o ruŋa i Rapa Nui, ko te vi’e arqueóloga paratane era ko Katherine Routledge, ko te ōromatu’a era ko Bienvenido de Estela ’e ko te taŋata aremani era ko Walter Knoche, ’ā’ana i pū’oko i te aŋa i oho mai mo rara e te tire i te matahiti 1911. Te puka ’a’amu pūai takoa, he puka pāpa’i e Alfred Métraux, he taŋata suizo e tahi —oho mai i roto i te nuku-nuku taŋata franco-belga i te matahiti 1934 ki te matahiti 1935— ’e he puka pāpa’i e te ōromatu’a era ko Sebastián Englert. Te taŋata rapa nui ’a’amu ki te ŋā nu’u nei i te ’a’amu o Rapa Nui, ko tū nu’u tahi ’ā, i te me’e era i rā hora, ’ina he taŋata rahi vānaŋa i te re’o paniora, i te re’o marite. Ko Juan Tepano te taŋata, i aŋa i muri i a Routledge ’e i a Metraux.
Te puka ’āpī i pāpa’i ai, te ’īŋoa ko “Rongo: La historia oculta de Isla de Pascua”, he puka o te vi’e ko Patricia Stambuk, pāpa’i i te me’e era e ’a’amu era e te taŋata oho e īa i haka ’ui-’ui. E ai rō ’ā te puka o ruŋa i te kai, o te tunu haŋa o te kai o te vi’e antropóloga ko Sonia Montecino, ’e, o ruŋa i te riu, he puka pāpa’i era e Ramón Campbell i te ta’u era o te 1960.
I roto i te roa-roa o tō’ona ’a’amu, i noho i oho nō mai te pūai o te huru o te rapa nui, kai atu i te ŋā ta’u hetu era te me’e pūai kē o haho. Mai te matahiti 1964 pē mu’a, i hetu ai ki te rapa nui te rauhuru me’e pūai o haho, i oho era he ŋāro he oho te huru mau era o rāua pe he hau mā’ohi. ’O īra ka ’a’amu atu ena i ruŋa i te puka nei i te ōra haŋa o te rapa nui i oho mai ai ka tu’u rō mai ki ’aŋarinā.
Te henua, te mata ’e te aŋa
He kāiŋa te ’īŋoa o te henua noho o te rapa nui, te āura’a tako’a, he kona o te hakari o te vi’e e tupu ena te poki. A Virginia Haoa i hā’aura’a:
El territorio de cada tribu tiene que ver también con el territorio en el útero materno y tiene un significado muy similar. Cada tribu se alimenta de su territorio, o sea tiene su tierra, tiene su mar y viven de lo que les da el territorio y el mar. Es lo que pasa con la mujer que engendra el hijo, que se alimenta de lo que pasa a través del útero materno, de su territorio. Es el territorio de la vida que se engendra ahí.
I vahi era e Hotu Matu’a i te henua, he tuha’a ki te Mata ka tahi, ka tahi i te kona mo noho o te rāua hua’ai, o te rāua haka āra haŋa. Te henua e tīta’a era hai pipi horeko, o te vārua o rā ŋā kona te hāpa’o takoa. Ko tapu i rā hora, ’ina he taŋata kē mo tu’u mo ūru ki roto i rā henua.
He hua’ai te pou matu’a haka tere i te henua. O te korohu’a, o te taŋata hōpe’a era o te pa’ari te pū’oko i te hua’ai, taŋata mo’a, ha’atura e te tētahi kope o roto i rā hua’ai.
Te aŋa e haka tere era, e vahi-vai e tuha’a rō ’ā i roto i te hua’ai. Te aŋa he hī ika, o te taŋata te aŋa, ’e te aŋa keu-keu henua o te ŋā vi’e, hā’ū’ū takoa e te taŋata i te hora era ko tano ’ā te kai ’oka mo to’o mo kai. Te aŋa takoa o te ŋā vi’e he hāpa’o i te hare, he tui i te kete, he aŋa i te mōeŋa, he hāhaki. He aŋa takoa i te kahu hai mahute.
O te ŋā poki te hā’ū’ū rauhuru aŋa, mo ma’a takoa. I aŋa rō te ŋā poki mo te Compañía i te ’anatu era o te aŋa māmoe. ’Ata ko ō’o riva-riva rō te ’anatau XX, te ŋā poki e ha’ere hoko tahi nō ’ā a te kāiŋa, he oho he noho i te hate o te tētahi hua’ai ’e, te rahi o te ŋāe rāua tupuna i hāpa’o ka nui-nui rō. I rā hora, e vā’ai rō ’ā e te matu’a o tā’ana poki mo hāpa’o, mo hāŋai e te taīna ’o e te repa hoa. Pe he roa ’a’amu nei e Isabel Hei, māhani e te taŋata pē Māmā Isa:
[…] mi papá verdadero hablaba con mi papá, mi papá que me crió a mi, quería una niña […] nací yo y mi papá me dio sin saber mi mamá. Cuando llegó a bautizar mi madrina era la hermana de mi mamá y su primo. Y llegó en el camino mi papá le dijo: ‘Usted va a la iglesia y le entrega la niña a esa persona que yo voy a decir y Usted se desaparece’. Así fue...
Ki rava’a e 11 matahiti i ’ite īho ai e Māmā Isa ko ai mau tō’ona matu’a tane.
Hī ika: he ika te kai pūai
I ruŋa i te vaka ’ama te taŋata e ē’a e hī era i te ika, he vaka aŋa hai miro o te tumu toromiro ko īa ko te ’ama e tahi. Te ’ama e aŋa era hai hau-hau, he haka piri ki ruŋa ki te vaka hai kiato e rua. Hai hoe miro e haka tere era i te vaka ’e i te kā’uha e tahi miro mo te kūpeŋa.
Rauhuru huru o te kūpeŋa, aŋa hai hau-hau ’o hai mahute. Ra’e e e to’o era i te kiri hau-hau, i te kiri mahute he tāpē i roto i te vai kava mo heka-heka, ki ōti he haka paka-paka. Ki paka-paka, he īhi-īhi riki-riki i te kiri he to’o he hiro mo aŋa i te hau. Hai īvi e aŋa era i te māŋai mo hī mai i te ika riki-riki, ’e te māŋai mo te ika nu-nui hai mā’ea ōro ’o hai īvi e aŋa era. Ki te kī a Metraux, “te māŋai, he tao’a hope’a o te pūai i aŋa ai o roto i te ta’u o te arte neolítico, i te nehe-nehe o te huru ’e o te mā’ea i ōro ai”.
Ko aŋi-aŋi riva-riva ’ā e te taŋata mata mu’a i te kona mo oho mo hī ’e i te huru o te ika o rā ŋā kona mo hī mai. O te ŋā vi’e, o te ŋā poki te hāhaki mai i te kai o roto i te vai kava, i te heke ki paka tai, he ūru-ūru mai i te ika riki-riki mai roto i te poko- poko vai.
He ika, he taro, he kumara, he toa te kai
Te kai o te mata mu’a, te rahi he kai o roto o te vaikava, pe he ika, he kahi, he kō’iro, he pipi, he pure, he takatore, he heke, he hatuke, ’e he ’ura. He oho he māmari, he kiko kio’e, he moa, he manu. Mo ’inaki, he taro, he kumara, he maīka, ’e he mako’i nau ’opata, ko ŋaro ’ā i ’aŋarinā. He toa, he ’uhi te kai haŋa rahi i te nene o te tihota.
O te europeo i ma’u mai i te ’ariko, i te tariko, i te tarake, i te tōmati, i te mareni, i te mautini, he noho rō ai pe he kai o te rapa nui. I te ta’u era o Compañía i ai ai te kiko māmoe, te kiko pua’a, te ōru, ’e he ū pua’a takoa. O te hare toa era o te Compañía, i ma’u mai i te kai ’āpī ki Rapa Nui, ’o īra ka ai atu e ōŋe rō ’ā te kai i rā hora, ki te ū’i o te taŋata, “’ina he ōŋe o te kai i rā ’anatau”.
Te vai māŋaro, mai roto i te rano, mai roto i te pū vai ’o, hai vai ’ua e ūnu era. Ana kore te ’ua i te noho ōŋa era o te Compañía, e nōno’i e te taŋata mo īri ki te vai mo to’o mai mai te rano. I roto i te tura te vai e tari mai era i ruŋa i te pere’oa haro e te pua’a.
Te ’umu
Mo ta’o i te kai i raro i te ’umu, he keri e tahi pū, he pena-pena te huka-huka, te mā’ea, he kā i te ’umu. Ki vera ki hero-hero te mā’ea, he ūru te ’umu, te tauveve, he popo i te moa, i te ika, he pu’a haka ’ou i te tauveve, i te mā’ea vera, he popo i te kūmara, i te taro, mo pu’a tahi ki ōti hai tauveve, he tanu hai ’o’one. Pē īra e ta’o era i te kai. I te ta’u era o te Compañía i ha’amata i ta’o ai i te māmoe, i te kiko pua’a, i te ōru.
Ki te kī a Sonia Montecino, mo ta’o i te ’umu, rauhuru aŋa mo ma’a e te taŋata ta’o, mai te aŋa īŋa o te pū, ki te haka vera īŋa i te mā’ea, ’e ki te hāito i te roa o te hora mo mā’oa. Te ’umu, he aŋa hauha’a e tahi o te mata mu’a, hai ’umu e tahu era, e hatu era i te aŋa, i te poki, e nōno’i era i te vi’e e te matu’a mo hāipo-ipo ki tā’ana poki, e aŋa era te koro nui rauhuru.
He po’e takoa te kai ta’o, he huru e tahi o te kai mo aŋa, ma’u mai mai Tahiti. Mo aŋa, ra’e ana ōro, ana tū i te maīka, i te kūmara, i te mautini ’o i te manioka, ki ōti he huri te tihota, te mōrī, te harao mata —mo tano takoa— i te ū paka-paka. He ōi he ’āno’i, he huri ki ruŋa ki te huri maīka, he here he haka pū’ahu, he popo he ta’o i ruŋa i te mā’ea vera.
Hare vaka, he ’umu, he mana vai
He Mata era o te ’ariki te nu’u noho hare pāeŋa, nape takoa he hare vaka, i te huru pe he vaka hārui a raro. Hai pāeŋa, he mā’ea e tarai e aŋa era, e titi era mo raro o te hare ka vari rō, he hou he haka pū-pū a ruŋa, mo hā-ha’o i te oka, he miro mo kava-kava o te hare, he haka piri he here i te oka ki te hāhaŋa. Ki ōti, he ēke te kau-kau, he pu’a i te hātuŋa, he ēke te rau toa, te māuku, he here. I takea era e Eyraud, he pāpa’i: “ko aŋa ’ā te ruŋa o te hare hai miro vara-vara pu’a hai māuku paka-paka. Te ’opani, pe he haha era ’ā o te ’umu rona, e tōtoro ana ūru”. I ai takoa rō te hare ōka, te hare vaka kai tarai i te pāeŋa i aŋa ai.
I muri i te hare e noho era te ’umu, te mana vai, te hare moa. I ōŋe era te huka-huka mo haka vera o te mā’ea, he aŋa i te ’umu pae “he pū ’iti-’iti e tahi, he titi hai mā’ea para-pararaha e rima, ’o e hitu a te kao-kao, he haka ōŋa ’iti i te titi ruŋa mai te tītika o te ’o’one; ki hū te ahi, he noho te vera i ruŋa i te mā’ea, pē īra e hāito e hāpa’o era i te huka-huka mo ta’e hōrou mo pau”.
Te mana vai i titi i aŋa ai, mo hāpa’o i te tumu mo haka pava hai mā’ea, mo ta’e tiŋa’i e te tokerau, e te puŋa’ehu vai kava. E rua huru o te mana vai: te ra’e e aŋa era, i ruŋa i te ’o’one mau ’ā, he titi i te mā’ea he haka vaka ure; te rua e aŋa era, e keri e haka pū i te kona mo ’oka, e tahi ’o e toru mētera o te raro nui. Ki te kī o te arqueólogo ko José Ramirez, te mana vai i aŋa ai mo haka rehe i te ’ati o te tokerau e hetu era ki te ha’a’apu. Pē īra ’ā i aŋa ai i te kona pū-pū mo ’oka i te taro, i te kūmara: e ’oka nō ’ā i te kona mā’ea ha’aputu rahi, mo hehe-hehe o te ’o’one, mo ta’e paka-paka. Te hare moa i aŋa ai hai mā’ea, he titi, he aŋa i vāeŋa e tahi ’ana mo noho o te moa, a te kao-kao e aŋa era i te pū mo ūru o te moa.
E ai takoa rō ’ā te ’ana kio, mo na’a i te rāua tao’a, ’e mo piko o te hua’ai i te hora topa o te tau’a.
I tu’u mai era te taŋata papa’ā, he ŋaro rō ai te huru tuai era o te aŋa haŋa o te hare. O te Subinspector de Colonización ko Pedro Pablo Toro i pāpa’i, te hare o te ta’u era o te 1890, hare pini-pini, huru pe he ’avahata, e rua vai o te pu’a aŋa hai ŋā’atu, hai māuku, e rua, toru piha.
He tā kona, he tā tū
Pē nei i pāpa’i ai e Metraux, te taŋata, te ŋā vi’e o te noho ōŋa tuai era, ko tā kona ’ā, ko tā tū tahi ana mo haka aŋi-aŋi ki te tētahi i te rāua huru, i te rāua pūai. I tā rō i ruŋā i te rāua puka, te tā kona o te taŋata o rā hora e te papa’ā tu’u mai i te ’anatau XVIII, XIX. Hai ’arahu tī e tā kona era. Te īvi riki-riki mo tā e aŋa era hai īvi. I te me’e era he me’e māmae mo tā i te hakari, i ai rō te tā kona e matahiti e tā era. I tu’u mai era a William J. Thompson, i te matahiti 1886, he takea i te korohu’a “ko tā kona tahi ’ā i te hakari. Te me’e kē ki te tā kona era o Samoa, o te tētahi motu era, i rā ŋā kona e tahi nō huru o te tā kona; te tā kona o te rapa nui huru kē, huru kē e aŋa era”.
E tā tū takoa rō ’ā i te rāua hakari hai kī’ea. Te tā tū o te ŋā vi’e, o te ŋā poki hai kī’ea (mea-mea) e tā tū era. Te taŋata, hai tea- tea, mea-mea, ’uri-’uri, toumāmari e tā tū era.
I tu’u mai era te ōromatu’a, he tapu i te tā kona, i te tā tū, ’o īra i ŋaro ai. I te matahi 1911, i tu’u mai era a Walter Knoche he tataku e hā nō taŋata tā kona, e tahi he rū’au e 90 matahiti. I rā hora, te ŋā vi’e i ha’amata i huki ai i te tiare i ruŋa i te pū’oko.
Kahu tuai: he mahute
I tu’u mai era te europeo, te kahu ūru o te taŋata he hami, aŋa hai nua mahute, he here hai kōtaki, he hau hiro hai rau’oho, hai hau mahute. Te kahu o te ŋā vi’e he hami kura-kura. He pu’a ki ruŋā ki te keke’u, he here a te ūma i te nua mahute nui- nui pe he parankete ’ā, he nua e tā rō ’ā hai pua, hai tī. E tau rō ’ā ki te ŋao i te korone pipi, i te korone pure, tui i ruŋa i te hau hiro hai rau’oho. E tau takoa rō ’ā i te rei miro. Ki te pū’oko e ūru era i te ha’u, i te hei aŋa hai mahute, hai huru-huru moa. O te mataroa, o te ōromatu’a i take’a i te haŋa rahi o te rapa nui mo pu’a i te ha’u.
E ai rō ’ā te taŋata rau’oho poto-poto, ’e te taŋata rau’oho rō-roa, he hiro ’o he here i te pūkao. Mai te ’iti-’iti īŋa ’ā te ŋā vi’e e haka pū era i te ’epe, he haha’o he tau i te miro taka-taka i te ’epe tariŋa mo roa-roa. Pē nei i pāpa’i ai e Eyraud:
Al cabo de cierto tiempo el lóbulo de la oreja ha llegado a ser como correa delgada que, en los días ordinarios, cae sobre los hombros como una cinta. Los días de fiesta permiten introducir un enorme rollo de corteza, lo que les parece de una gracia perfecta. De hecho es la moda, y aquí, como en todas partes, esta razón no se discute.
Vata kahu tē-tea
I piri era te taŋata ki te europeo, he pohe tahi rō ai mo ūru i te kahu papa’ā, he hoa i te hami mahute kai ūru haka ’ou. A Pedro Pablo Toro i pāpa’i, i te ta’u era o te 1890, ko rahi ko ōti ’ā te taŋata, te ŋā vi’e ūru i te kahu papa’ā, ’e he ōŋe te kahu mo ta’e hōrou o te pahī mo tu’u mai.
I te hope’a o te ’anatau XIX i tu’u mai ai mai Tahiti te kahu mo te ŋā vi’e, he vata rō-roa, tea-tea, ’a’ano, pe he kahu ōromatu’a ’ā. I te noho ōŋa era o te Compañía, te kahu e rava’a era mo aŋa, mai roto i te hare toa, ’o mai te nu’u mataroa era e tu’u mai era. Rā kahu e ūru era mo oho ki te pure mahana tāpati, i te tētahi mahana e ūru era i te kahu aŋa hai pūtētore ma’u mai era i te haraoa mata.
Ka tu’u rō ki vāeŋa o te ’anatau XX, te kahu ūru o te ŋā vi’e he vata tea-tea roa-roa, he here i te pena ’uri-’uri aŋa hai hāro’i taui ki te mataroa. “He pu’a i te ha’u aŋa hai kākaka maīka, haka nehe-nehe a ruŋa hai hei aŋa hai kahu ’uri-’uri, ’o hai hei huru- huru manu, huru-huru moa”. E aŋi-aŋi nō ’ā e Māmā Isa i te aŋa rahi mo tata o te kahu: “ki te rano a au e īri era ki te vai mo tata i te kahu, ’ina he vai o rā hora […] Ki ahu A Kivi takoa. Ki īra e īri era i ruŋa i te hoi, he ma’u i te pūtē kahu ¡’ina he vatorīo e vovo ē! … hai tuke tarake e tata era… he kahu tea-tea ta’ato’a”.
I te mahana tāpati te mahiŋo e vati-vati tahi era mo oho ki te pure. Ki ē’a mai mai te pure, he nō-noho te ŋā vi’e i ruŋa i te mōeŋa, mo haka takea i te rāua vata tāpīa, i te korone, i te hei huru-huru. Pē nei i kī ai e Pāpā Kiko: “he rotu-rotu e te nu’u i te vata hōpe’a o te tau; ko aŋa riva-riva ’ā te vata; te ’ati, ’ina he kiriva’e mo ūru, e hā’ere va’e nō ’ā”. I rā hora, kē-kē nō te taŋata ai o te kiriva’e, ’o īra e paru e haka ’uri-’uri era i te va’e mo oho ki te pure. A Julia Hotus, poreko i te matahiti 1951, i ’a’amu: “I tu’urarima era a au, ra’e tō’oku taīna vahine i ūru ai […] he tiaki ’ō’oku i haho, ki ōti i ē’a mai ai, he va’ai mai i te kiriva’e ūru ki a au […] he ūru ’ō’oku, he tahuti ki tu’a o te hao ŋā poki vahine…”. I te ta’u era o te 1960, i ha’amata i aŋa ai i te kahu hai kahu tiare ma’u mai mai Tahiti.
He hau riu rahi
I ruŋa i te puka rauhuru i pāpa’i ai, te rapa nui he hau haŋa mo āko i te riu. Hau haŋa mo haka roŋo i te riu, mo ’ori, mo āko. E ai rō ’ā te taŋata āko hoko tahi, ’o he piri te koro taŋata, he pēpere i te re’o ana hīmene. He kati-kati i te riu mo te rauhuru nō aŋa. I tu’u era a Eyraud, he takea, he pāpa’i:
Más tarde, en una fiesta, agarraron mis ovejas, las asaron y se las comieron. Las ovejas asadas fueron cantadas, no sé por cuánto tiempo. No vaya a creer que se hacen poemas en estas circunstancias, se contentan simplemente con repetir la cosa, algunas veces la palabra sola que la expresa, y la cantan en todos los tonos, desde el principio de la fiesta hasta el final.
Te roa nei mo kati-kati i te riu, mai mu’a ’ā i aŋa i oho mai ai, pe he kī nei a Berta Hey: “I Rapa Nui pē īra mau ’ā, mo ai e tahi roa pūai mo hetu ki te mahiŋo, he tere te roŋo o te parau ’āpī i roto i te taŋata, ’e i te rua mahana, ko hīmene ku ōti ’ā e te kope e tahi”.
Riu tuai rapa nui
Rauhuru riu o te taŋata tuai o Rapa Nui e āko era, he hokorua he rotu-rotu hai rima, he tiŋi-tiŋi i te mā’ea, ’e he haka taŋi i te pū keho e te taŋata he va’e te ’īŋoa “mo tiŋi-tiŋi mo hokorua i te riu, i te ’ori”. E haka taŋi takoa rō ’ā i te kaua’e hoi, ’e i te hio, he puhi aŋa hai toa mo ŋē, haka taŋi i te koro hāipo-ipo. Ta’ato’a hua’ai e ai rō ’ā te rāua koro riu mo āko i roto i te ŋoŋoro.
He riu te ’īŋoa o te hīmene tuai, he āko he ’a’amu o te me’e hetu ki te henua, ki te taŋata. He ’ate manava more te ’īŋoa o te riu mo taŋi ki te hua’ai mate.
I roto i te koro nui e āko era i te riu o te aku-aku, mo ’a’amu i te rāua huru, i te kona noho. Ka tu’u rō ki te matahiti 1960, ’ina te ŋā riu nei he ’ori, he ri’a-ri’a te taŋata.
Te riu koa mo te koro nui, he ei, he utē. I roto i te koro ei e piri era te taŋata, he riu he ’a’ati e rua pā’iŋa o te koro taŋata riu. He riu haka me’e-me’e, mo horo i te tau’a ki te kope e tahi. Te kope era mo riri, mo pu’a ki te rua, ko ī a mo ta’e rē. O te ōromatu’a era ko Englert te ei i haka kore. Te utē, he riu mo ’a’amu i te more manava mate o te kope e tahi ki te vi’e. E ai takoa rō ’ā te riu hāipo-ipo.
He tu’u mai te hīmene tahiti, te hīmene papa’ā ki Rapa Nui
I tu’u i noho mai era te ōromatu’a i Rapa Nui, he rori he oho te huru o te riu rapa nui. He ma’u mai i te hīmene ’atua mai Tahiti, ’e he peho gregoriano. I rahi era te piri ki Tahiti, he tu’u mai te hīmene mai te ŋā motu era o te porinetīa, he tu’u mai te kītara, te ukerere, ’e, te ’upa-’upa o te paratane i ma’u mai. Mai te matahiti 1930 pē mu’a i ha’amata i tu’u mai ai te victrola, ki ōti te tocadisco, he haka taŋi e te taŋata i te peho koa o te porinetīa, he ’ori e te repa, e te ūka. Mai e matahiti 1950, i tu’u mai era te peho papa’ā, he ha’amata he ŋaro he oho rō ai te riu tuai.
Te sausau
Ki vāeŋa te ’anatau XX i tu’u mai ai te sau-sau, he hīmene o Sāmoa, ma’u mai e te mataroa; he ha’amata he kī i te sau-sau he hīmene mau ’ā o te rapa nui. Mo te rapa nui te sau-sau, he ’ori pūai e tahi mo te ŋoŋoro. Te ŋoŋoro e ha’amata era i te ahi-ahi, he haka taŋi i te peho papa’ā ka haka mate rō te mōrī, ’ahuru mā piti o te pō. He haka hū te haka ri’i, he ha’amata te sau-sau. He ’ori te taŋata, te ŋā vi’e, he hōro-horu te ’ori. A Ramón Campbell i kī: “e ai rō ’ā te taŋata, te ŋā vi’e, ka ’ori ka oho era, he tu’u te ’ori ki te roa e tahi, he pohe te rua mo moe i rā kope […]”. Te ŋā ŋoŋoro ’ori nei, i te matahiti 1960 i ōti ai, ki tu’u mai te ’avione, te tūrita.
Te re’o rapanui
Te āka o te re’o rapa nui, o te vānaŋa rapa nui, mai te Porinetīa i oho mai ai, pe he vānaŋa ’ā o Hawai, o Tahiti, o te Marquesa. E ai rō ’ā te vānaŋā o te ŋā henua nei pē tū huru tahi ’ā, he aŋi-aŋi e te rapa nui mo vānaŋa. I tu’u mai era te katorika, he ma’u takoa mai i te re’o o Tahiti, he ma’a he vānaŋa e te taŋata. I oho mai era, he ra’u tako’a ki te re’o rapa nui te vānaŋa to’o mai mai te re’o paratane, re’o harani, re’o paniora.
Te kōhou roŋo-roŋo
Ki te kī o te ŋā ’a’amu rara era e te ōromatu’a era ko Englert, o te ’ariki ko Hotu Matu’a i ma’u mai i te kōhou roŋo-roŋo ra’e. He aŋa he oho te kōhou ’āpī e te ma’ori miru, he hāpī ki te ŋā poki haka āra o te ’ariki mo ’ite mo kai i te roŋo-roŋo, mo hōhoni, mo pāta’u-ta’u i te me’e tā era o ruŋa. Ki te kī a Metraux, ra’e te ŋā poki e tā era i ruŋa i te rito, i te kaka maīka, ki ōti e tā era i ruŋa i te kōhou toromiro. He me’e tapu te kōhou roŋo-roŋo i te mata mu’a.
Ki te kī o te nu’u hāpī i te ’a’amu o Rapa Nui, te roŋo-roŋo i aŋa ai, ki tu’u mai te hau paniora i te matahiti 1770, ki takea e te taŋata i te parau pāpa’i era e te paniora mo hā’aki o rāua te henua. I ma’u era i te taŋata pe he īka ki Peru, i rā hora i ŋaro tahi ai te ma’ori roŋo-roŋo toe. A Eyraud i pāpa’i ra’e o ruŋa:
Se encuentran en todas las chozas tablillas de madera o bastones cubiertos de especies de caracteres jeroglíficos. Son figuras de animales desconocidos en la isla, que los indígenas graban con piedras cortantes. ¿Qué significado asocian ellos a estos caracteres? Es probable que no lo sepan bien. Cada figura, sin duda, tiene su nombre. Pero el poco caso que hacen de estas tabletas me hace pensar que estos caracteres, probablemente una escritura en principio, son simplemente para ellos ahora algo que conservan, sin tratar de buscar el sentido […].
Mai rā hora, i ha’amata i kimi ai i te rave’a mo aŋi-aŋi i te hā’aura’a o te ŋā tā era o ruŋa o te roŋo-roŋo, ’ina kai aŋi-aŋi. Ki ’aŋarinā, e 25 nō roŋo-roŋo e noho ena i ruŋa i te āo.
He kori, he koro nui, he ŋoŋoro
Te rapa nui, he hau haŋa mo kori, mo ’a’ati: e ŋā poki nō ’ā, e rere era ki roto ki te vai kava, he kau ki ruŋa ki te papa he haka ŋaru i te vave, he ēke i te vave i ruŋa i te papa ŋā’atu; he haka honu, he ’a’ati ananake. Te rua kori e ’a’ati era, he haka pei mai ruŋa i te mā’uŋa.
I roto i te koro nui te mahiŋo e piri, e koa, e ŋoŋoro era, he ma’u i te kai he ta’o i te ’umu, he kai ananake. I raro i te ’umu te kai huru kē, huru kē e ta’o era, ai ka ŋoŋoro nō. E rua huru o te ŋoŋoro: he koro, ’e he paina. Ki te kī a Alfred Metraux, te koro, he rauhuru nō ŋoŋoro piri o te mahiŋo mo kai, mo reka, mo āko i te riu ’ate ’atua, mo hatu ki te matu’a. E aŋa rō ’ā i te koro mo ōti o te aŋa nui-nui, mo māuru-uru ki te taŋata pu’a i te rima ki te aŋa, mo ha’atura ki te hōnui, ki te tupuna. Te paina, he ŋoŋoro mo mo’a i te mana’u, i te kuhane o te matu’a, o te kenu, o te tupuna mate; he āko te mahiŋo i te riu, i te ’ate manava more.
I pūai era te roa katorika i Rapa Nui, pau rō te matahiti e ta’o era i te ’umu mo te ŋoŋoro o te Semana Santa, San Pedro, La Virgen del Carmen ’o mo te nōere, ka tu’u rō mai ki ’aŋarinā. Ka tahi te ’umu, ka tahi hua’ai ta’o i te ’umu mo mahīa ki te mahiŋo. I roto i te ŋā ’umu nei e takea ena i te piri o te hua’ai ta’o ’umu, he ma’u tahi i te kai, he aŋa tahi ananake.
He poreko, he hāipo-ipo, he mate.
I tupu rō era te poki ’atariki i roto i te matu’a, he ta’o i te ’umu mo tahu, mo te riva-riva o te poki. Ka ō’o rō ki te ’anatau XX, e ta’o nō ’ā i te moa, i te kōkoma moa, mo mahīa ki te vi’e tupu poki mo kai. Ki poreko te poki, he ta’o e te matu’a o te poki e tahi ’umu he mahīa ki te hua’ai o tā’ana vi’e. He haka hopu i te poki poreko īho i roto i te kaha vai mahana. He nanaŋi he hore i te pito, he haha’u riva-riva mo noho o te haŋu o te poki i roto i te hakari. He va’ai i te pito ki te tupuna vahine i roto i te kaha, he ma’u he hoa ki roto ki te vaikava ’o he na’a i te kona tapu mo te hua’ai.
E riki-riki nō ’ā te poki tane e kimi era e te matu’a i te poki vahine mo tā’ana poki. He ma’u e te matu’a o te poki tane i te poki vahine he haka noho i tō’ona hare ka tano rō te matahiti mo hāipo-ipo. Mo riva-riva te noho haŋa ararua, he hāipo-ipo, mo ta’e riva-riva he haka hoki i te vi’e ki te matu’a. Ka haŋa era ararua mo hāipo-ipo, he he uŋa i te roŋo ki te mahiŋo he hā’aki, he ŋoŋoro te hāipo-ipo.
Ki ha’amata te ’anatau XX i raro i te ramā pu’a hai arpillera e aŋa era i te koro hāipo-ipo. A Ana Rapahaŋo i ’a’amu: “Te hāipo- ipo era o Rufina, e tahi tāpati i ŋoŋoro ai te nu’u, pau rō te mahana e kai era, e hīmene era, e ’ori era […] E toru, e hā pua’a i ta’o, he kūmara, he taro mo te mahiŋo ta’ato’a o Haŋa Roa. Kahu hāipo-ipo tea-tea tō’ona kahu, e tahi tul ¡ai te kūmi!”. Mai te matahiti 1940 ki te matahiti 1970 ’ina he hape te pahi nari-nari mai te ŋoŋoro hāipo-ipo. Hai miro ’o hai kahu e aŋa era, he ūru te taŋata ki roto he hā’aura’a i te ūe o te pahī. He tau-tau i te tiare, i te moni, i te me’e tētahi. E haka taŋi i te tura, i te kītara, i te ’upa-’upa, ko īa ko riu e oho era te kenu, te vi’e, te taŋata ki te hare pure. Ki ōti te hāipo-ipo hare pure, he mā’oa i te ’umu i te plaza era o te hare pure, he ŋoŋoro te taŋata.
Te ’ati takea e te ōromatu’a o rā hora, he rahi o te nu’u hāipo-ipo e ha’ata’a era. A Zumbohm i pāpa’i:
… los esposos permanecían libres de separarse por común acuerdo, pero si antes de este divorcio operado a partir de un consentimiento mutuo la mujer daba lugar a sospechas por relaciones sospechosas, su vida ya no era segura. A nuestra llegada a la isla pocos hombres tenían varias mujeres: eran sólo los jefes y no todos estaban en esta situación. La razón de esto era sin duda que había más hombres que mujeres; éstas sucumbían más fácilmente a la enfermedad que reinaba entonces en su país, una suerte de tuberculosis.
Ki te mana’u o Alfred Metraux, te taŋata hāipo-ipo ki te vi’e rahi, he taŋata e ai rō ’ā te ’ono mo noho ki te vi’e rahi, te rahi he kape, ’o īra i ŋe’i ai mo riro he katorika, o te ai e tahi nō vi’e e ha’ati’a era mo hāipo-ipo e te hare pure.
Ka mate era te taŋata e tahi, he ta’o e te hua’ai i te ’umu pāpaku mo te nu’u hokorua i te ’ati. ’Ina te hua’ai he kai i te ’umu nei. I te mahana kē e ta’o era i te ’umu takapū mo kai o te hua’ai o te taŋata mate.
A Bienvenido de Estella i pāpa’i pē nei: e ta’o nō ’ā te ’umu, he oho te taŋata mahatu riva he hokorua i te pāpaku, he āko i te ’ate manava more, pe he taŋi e tahi ki te pāpaku. Ai atu te tētahi taŋata i muri i te ’umu e riu ’ā, e ’ori ’ā.
I te noho ōŋa tuai era, i mate era te pāpaku he tu’u te hakari i roto i te ahi; i oho era mono i te aŋa he viri i te hakari hai nua mahute, hai moeŋā ŋā’atu he haka rē i te pāpaku ki te ra’ā e toru matahiti. He haka tu’u-tu’u i te pipi horeko mo aŋi-aŋi e te taŋata he kona pera, he kona tapu. Ki ōti e to’o e muraki era i te īvi i roto i te avaŋa.
Ki te mana’u o te rapa nui, he ē’a te vārua o te pāpaku he ha’ere a rā ŋā kona. Mo ai he pāpaku kopeka ta’e ’ati, ’e ko mo’a ’ā te tapu o te pera, he oho te vārua ki te ’aro topa ra’ā era o te kāiŋa, he rere ki roto ki te pō, ki te kona oho mai era o te miro o te tupuna, mo tu’u mo piri ki rāua.
O te ōromatu’a i haka māhani i te taŋata mo tanu i te pāpaku i te menemā. I ai rō te nu’u, i te ta’u ra’e era o te evangelización, he hoki i te pō he keri i te rua, he to’o mai i te pāpaku o tō’ona hua’ai, he ma’u he tanu i roto i te henua era o te rāua tupuna.
HE NOHO HAŊA HURU KĒ KI TE NOHO TUPUNA ERA
I te matahiti 1964 i ha’amata i huru kē ai te noho īŋa o te taŋata, ko rahi ’ā te nu’u, ko ai ’ā te poritika, ko ai ’ā te moni, he haka rē e te taŋata rapa nui o rā hora i te noho haŋa tuai era, he ō’o ki te noho haŋa ’āpī e tahi tu’u mai mai haho. I muri ’ā, i haka pūai i oho ai i te rāua huru mā’ohi, he piri ki te mā’ohi o te tētahi motu era, he haka hio-hio i te hauha’a o te tupuna.
He hua’ai, he ’umu, he pāpaku
I vāeŋa tini o te ōra ra’a o te rapa nui e noho ena te hua’ai, he hau mo’a i te korohu’a, i te rū’au, haŋa rahi e te taŋa ’āpī. Te aŋa e aŋa era, e haka ’ūmaŋa i te hua’ai. He hua’ai ta’ato’a ’ā te taŋata rapa nui. Ko here tahi ’ā te ŋā hua’ai rapa nui era e 36, ko tū āka ’ā, ko tū kāiŋa ’ā, ko tū ’a’amu ’ā. ’O īra e ŋaro’a ena e te rapa nui, i rāua te pūai mo noho i te kāiŋa era o te rāua tupuna, ’o mo haka aŋa i te henua o te rāua hua’ai.
Ko te pūai īŋa ’ā te ’umu i roto i te noho haŋa o te mahiŋo, he ta’o i te ’umu mo ŋoŋoro o te papatito, o te mahana poreko, o te hāipo-ipo ’e o te pāpaku. I ’aŋarinā e ai rō ’ā te pāpaku e pure ena e tahi ’āva’e. Ki ōti e ta’o era i te ’umu pāpaku mo haka ōra o te vārua o te pāpaku.
Huru kē, huru kē huru o te peho
I ’aŋarinā, te ’ori e ’ori ena i Rapa Nui, ko to’o mai ’ā i te huru o te ’ori haŋa mai te Marquesas, mai Tahiti, mai Ao Tea Roa, i ma’u mai e te nuku-nuku taŋata ’ori rapa nui oho ki rā ŋā kona ki te koro nui o te hau mā’ohi o te Porinetīa. I roto i te roa o te hīmene, i roto i te Tāpati Rapa Nui e āko ena i te riu tuai mo ta’e ŋaro, ko rahi ’ā te taŋata kati-kati hīmene ’āpī, āko hai re’o rapa nui, hai re’o paniora, ko īā ko ’ano’i i te huru o te peho haka taŋi. O te ŋā kope nei, e ai rō ’ā te ŋā kope ko ē’a ’ā te rāua peho ki te āo.
E rua re’o vānaŋa
Hai re’o rapa nui te taŋata henua e vānaŋa ena, he re’o tire te re’o vānaŋa rahi i te kona aŋa.
Hai Ley Indígena i kimi ai i te rave’a mo hāpī ararua re’o i roto i te ŋā hare hāpī era o Rapa Nui, he aŋa kai tītika ’ā i te ta’e rahi o te taŋata hāpī vānaŋa i te re’o rapa nui. I te matahiti 2004 i haka tupu ai i te ’Ūmaŋa Hatu Re’o, mo kimi e te rapa nui i te rave’a tano mo haka tītika i te pāpa’i haŋa o te re’o, mo hāpī, mo aŋa i te puka hai re’o henua.
He koro nui o te Tapati Rapa Nui
Koro rahi te koro e aŋa ena e te rapa nui mo haka rarama i te raua hauha’a tupuna, pe he Mahana o te Re’o Rapa Nui, he Festival ka Taŋi te Āko, ’e he Tāpati Rapa Nui. Te koro nui hōpe’a nei, i te matahiti 1968 i ha’amata ai, te ’īŋoa i rā hora he “Festival de la Primavera”. I te ŋā tāpati ra’e era e rua o Hetu’u Pū e aŋa ena i nei koro, he haka ’a’ati i te mahiŋo, he haka hīmene, he haka tarai, ’a’ati rauhuru. Mo te rapa nui he ŋoŋoro nui-nui e tahi mo te ta’ato’a: “he tā tū i rāua, he reka, he piri te taŋata he koa […] ki ōti, he hoki tahi te taŋata ki te rāua hare he tiaki ki te rua matahiti, ko īa ko te haka tere haŋa ’ā i te hauha’a i te kāiŋa”.
I aŋa i oho mai era te Tāpati Rapa Nui, he ha’amata he aŋa i te me’e o haho, pe he roa era he hai hei i te ’ariki vahine: he rē te ’ariki, he haka hei pe he ŋā ’ariki vahine vae era i te tētahi henua, he hei tarai hai miro, he tōro’a aŋa hai mahute. Te roa nei, he roa hauha’a e tahi mo te rapa nui, mo haka pūai i te rāua huru mā’ohi, mo ōra mo oho pē mu’a ka oho ena.
’A’ati rahi te ’a’ati ta’e aŋi-aŋi e te papa’ā, o te ai he haka tere tupuna mau ’ā o te rapa nui, i roto i te Tāpati Rapa Nui e haka ōra haka ’ou ena. Hai re’o rapa nui te ’a’ati e ’a’ati ena. Pe he tā tū, i te matahiti 1985 i ha’amata i haka ’a’ati ai, te mana’u, e tā tū e te taŋata i tō’ona hakari hai kī’ea pe he hora tuai era, mo hā’aura’a ki ōti i tō’ona tā tū ki te taŋata. He kai-kai takoa te aŋa haka ’a’ati, he rapa nui nō te nu’u ’a’ati: e ūru i te kahu huru-huru, e pāta’u-ta’u hai re’o henua. He aŋa he haka rarama i te vaka tuai, he ēke te taŋata he hoe mai Haŋa Piko ki Haŋa Roa o Tai; ’e he Riu, he āko i te riu tuai he ’a’amu i te ’a’amu o te kāiŋa o Hotu Matu’a.
Mo ū’i ’ō’ou i te ra’ā tama mai, ’o i te ra’ā ŋaro i roto i te vaikava, eh, he takea e koe i te nehe-nehe […] he ŋaro’a e koe i to’u pūai, o te poreko i Rapa Nui, eh, ’e, he ē’a koro ’iti mai koe ki ruŋa, he ha’ere a te āra, he ’aroha a rā. “iorana, iorana, iorana” Ko mahani tahi ’ā e koe i te taŋata, he ŋaroa koe i te koa, he here o te hua’ai rā me’e, mō’oku a Rapa Nui, he hua’ai ta’ato’a te taŋata...
Julia Hotus (2013)
He ’A’amu o Hotu matu’a
I te matahiti 2013 i ’a’amu ai e Virginia Haoa (Viky), 60 matahiti, o Haŋa Roa, Rapa Nui, e haka aŋi-aŋi ’ā i te ’a’amu tumu o te henua, ’a’amu e tō’ona matu’a tane
Te ’a’amu o Hotu Matu’a e ’a’amu ena ’atā ki ’aŋarinā […] ko te ’a’amu ena o te aha te ’ariki ko Hotu Matu’a i oho mai ai mai Hiva, o te rava hetu o te taiē, ’e ’ā’ana i vae mai i te ma’ori tarai mōai, i te ma’ori ma’a i te aŋa keu-keu henua, i te roa o te hetu’u, o te māhina, ehm, ko īa ko te ŋā me’e ta’ato’a era e riva rō ’ā mo ma’u mai mo aŋa ’e mo haka aŋa i te nuku-nuku taŋata oho mai mai te rāua henua ra’e era.
Te ’a’amu nei, ’a’amu ’ata roa-roa ’iti, i roto takoa pa’i te ’a’amu o ruŋa i te oho īŋa mai o te kuhane o te taŋata i moe vārua i nei āra, o te ma’ori, he īvi ’atua te hā’aura’a, i moe vārua i hē te motu tano mo oho mai o te ’ariki ararua ko tō’ona taīna vahine, ka tu’u rō mai ki nei. I roto i te moe vārua, i kī ai e īa [Hau Maka]: “Te motu nā i roto i te ra’ā”, te hā’aura’a: “I roto i te ra’ā ’e i ruŋa”, mai te kona tama mai era o te ra’ā, i īra te motu ko Rapa Nui ’e ki īra ana oho tītika. I ’a’amu era nei moe vārua ki te ’ariki, he vae mai i tā’ana taŋata ’e he oho mai ararua ko tō’ona taīna vahine.
Ra’e i oho mai ai te kuhane o Hau Maka, he oho mai tō’ona kuhane mai te motu, ki Rano Kau, he oho a te taha tai o te pā’iŋa ena o Vai Hū, he vari ki te rua ’aro era, ka tu’u rō ki ’Ana Kena, ’e ko hape ’ā i nape ai ko ’Ana Kena, o te ai te ’īŋoa mau o rā kona ko Haŋa Rau. I tu’u era ki īra, he noho te moe vārua ’e he hoki te kuhane o Hau Maka ki Hiva, mo hā’aki i te kona e tahi te ma’ara riva mo tomo o te ’ariki ararua ko tō’ona taīna vahine.
I me’e era, hai nei ’a’amu i haka tika ai te āra e te ’ariki mo oho mai ki Rapa Nui, ki te Pito o te Henua tō’ona ’īŋoa mata mu’a, ’e he tu’u mai a te motu, ’e i īra i vahi ai te Miro o Hotu Matu’a, te Miro o te ’ariki ko Ava Rei Pua. He oho te Miro o Hotu Matu’a a te pā’iŋa tama mai era o te ra’ā, ’e a te pā’iŋa topa era o te ra’ā i oho ai te taīna vahine ’ariki. Ka ai atu ’ata roa te āra oho o te ’ariki ko Hotu Matu’a ki te āra oho o tō’ona taīna vahine ’ariki era, ra’e ’ā a Hotu Matu’a i tu’u i tomo ai. Nei roa he Mana, Mana haka āra mau ’ā o te ’ariki, haka āra ki tā’ana poki tane ’atariki, ’e pē īra ’ā, mo te poki ’atariki o te ’ariki ki tā’ana poki tane ra’e. Te hā’aura’a, a mātou pe he ŋā vi’e, i raro ’iti o te taŋata te pūai mai mu’a ’ā, ka ai atu pa’i i te ’ariki vahine te āra ’ata poto, pē tū huru ’ā te Miro ararua, i tu’a o te ’ariki i tu’u ai. ’O īra i kī ai he Mana.
I oho era, he tu’u te ’ariki ki ’Ana Kena ko īa ko tā’ana vi’e, ’e he poreko te poki ’atariki o rāua i ’Ana Kena, i roto i te poko- poko mā’ea e tahi o te taha tai. I mu’a ’ā te ŋā poki e haka poreko era i te taha tai, mo horo-horou mo haka hopu, ’e mo ta’e ’ati rahi o te poki ka ē’a mai era mai roto i te henua o te matu’a vahine ki roto ki te vai kava, mo haka hopu, mo tata ai ka to’o īho. I ’aŋarinā, i roto i te poko-poko vai māŋaro e haka poreko ena. He hā’aura’a e tahi. I oho era, he poreko te poki nei, ’e he hatu he tuha’a e te ’ariki i te aŋa ki te taŋata. Ra’e ’ā ki nei roa, i vahi ai e te ’ariki i te henua mo tuha’a mo noho o te taŋata haka āra ’ariki [Miru] ’e mo te taŋata ta’e o te haka āra ’ariki [Tupa Hotu]. He vahi e te ’ariki i te motu a vāeŋa, mai Pōike ka tu’u rō ki Motu Nui, mo vahi-vahi mo tuha’a mo oho ki te taŋata i te rāua henua. Te ŋā vahi nei i vahi ai, mo noho o te rauhuru Mata. I roto i ta’u i oho mai ai, i me’e era he rahi he ’ī te taŋata noho o Rapa Nui. I ōti era te vahi o te henua mo te taŋata ko īa ko te rāua aŋa, he oho te ’ariki mai ’Ana Kena o te ai ko topa ’ā te ture ararua ko Vākai, ’e he oho he noho i Vai a Tare, i Rano Kau. I īra i korohu’a ai, he mate, ’e he ma’u ki ’Akahaŋa mo muraki i raro i te ahu –i ’aŋarinā e kī ena mo Tanu- i rā hora, mo muraki i te hakari paka-paka o te ’ariki i raro i te ahu o ’Akahaŋa.
He ’a’amu o Taŋa Roa
I ’a’amu i te matahiti 2013 e Virginia Haoa (Viky), e 60 matahiti, o Haŋa Roa, Rapa Nui.
Te ’a’amu o Taŋa Roa, he taīna a Taŋa Roa o Hotu Matu’a, i oho mai ai (mai Hiva) pe he pakīa e tahi, he kuhane ’ō’ona, ka tu’u rō mai te pakīa nei ki te ’aro era o Haŋa Nui, […] i īra e tahi taŋata tarai mōai e aŋa ana, he takea i te pakīa, he raŋi ki te taŋata aŋa ananake, he oho he pu’a-pu’a hai miro mo tiŋa’i mo ma’u mo ta’o mo kai. E pu’a-pu’a nō ’ā e te taŋata i tū pakīa era i ha’amata i vānaŋa ai, ai ka kī mo haka rē i a īa mo ta’e tiŋa’i, mo ta’e pu’a-pu’a, o te ai a īa ko te ’ariki era ko Taŋa Roa.
He noho īa te nu’u, tū ŋā taŋata tarai era he kakata ai ka kī: “Pakīa re’o ’ō tū pakīa nei, e vānaŋa rō ’ā, ’amui e kī mai ena he ’ariki a īa, he taīna o te ’ariki ko Hotu Matu’a”.
I oho era, he tiŋa’i e nei nu’u i a Taŋa Roa, i te pakīa ko Taŋa Roa, he hore-hore mo ma’u mo ta’o i raro i te ’umu. I tano era te hora mo mā’oa o te ’umu, he mātaki he mā’oa he ū’i kai ’o’otu te kiko o te pakīa, he kī: “¡Ah! E ai rō ’ā e tahi me’e ta’e au o te kona nei, ’o īra i ta’e ’o’otu ai te kiko. Mai ki ma’u ki ta’o haka ’ou i te kona kē”.
He to’o mai ananake i tū kiko ta’e ’o’otu era, he vari ki te ’aro era o Taha Roa he ta’o haka ’ou i īra. He tiaki he haka tano i te hora mo ’o’otu o te Kiko, he mā’oa. He to’o mai i te kiko pakīa, he ū’i kai ŋāue mo ’o’otu. He hā’au haka ’ou ananake mo ma’u mo ta’o i te kona kē, koi ’ite te kona ta’o nei, kona ta’e au e tahi. He ma’u i te kiko, he oho he tu’u ki Haŋa o Honu, he ta’o haka ’ou i īra. He haka tano i te hora mo ’o’otu o te kiko, he mā’oa, he ū’i kai ’o’otu. I ta’o i ōti era te toru ’umu nei ’e ’ina kai ’o’otu te Kiko, i rā hora i kī ai ananake: “Ahh, ¡he aŋi mau ’ā, ko te kuhane era o te ’ariki ko Taŋa Roa, he taīna o Hotu Matu’a!”.
I rā hora i aŋi-aŋi ai ananake pe nei ē tū pakīa era e vānaŋa era ki rāua, e kī era mo ta’e tiŋa’i i a īa, he taīna mau ’ā o te ’ariki ko Hotu Matu’a, i oho mai mai Hiva mo kimi a roto i te mōana nui a Kiva i tō’ona taīna.
¿He aha te me’e i noho mai o te ’a’amu nei? Te nu’u, mo ŋe’i rahi o te tu’u īŋa mai o te taŋata e tahi, he kī: “Au ē, pē Taŋa Roa te huru o te kope nei”. ’O, mo ŋe’i rahi o te kai mo ’o’otu, he kī takoa: “Ah, te huru o te kai nei ko Taŋa Roa”. Mo ai takoa o te vi’e hanau tama, ko ŋe’i ’ā te poki mo poreko, he kī: “Ahhh, pē Taŋa Roa ena ’ō te huru o te poki era”, mai ruŋa i te ’a’amu nei o Taŋa Roa i to’o ai i te kī nei mo hā’aura’a i te rauhuru aŋa ko ŋe’i ’ā.
He ’a’amu o te ha’amata īŋa o te aŋa mōai
A Carlos Edmunds i ’a’amu i te matahiti 2013, e 60 matahiti, o Haŋa Roa, Rapa Nui.
I ha’amata era te aŋa Mōai, o te hinarere e tahi o Hotu Matu’a, i haka tupu i te mana’u mo aŋa i te mōai mo haka rarama i te ’āriŋa ōra o te taŋata hōnui ku mate ’ā. ’Oīra i aŋa ai te mōai, he moe vārua o te taŋata e tahi, taŋata hōnui. Pē īra i ūŋa ai mo aŋa i te mōai.
Mo oho mai o kōrua ki Rano Raraku, nā e ai rō ’ā e tahi parehe mā’ea nui-nui, nā mā’ea he mōai ra’e i ha’amata i tarai ai, ’e kai haka mao o te ta’e ’ite pē hē ana ha’amata ana tarai i te pū’oko, pē hē ana tarai ana turu ana oho mo haka mao i te hakari; ’o īra i noho ai pe he parehe mā’ea nui-nui e tahi. Te ’īŋoa o nei mōai ko Tai Hare ’Atua, nā i mu’a o te rano, i te ara e īri tītika ena ki te kona tarai mōai era.
I oho era, he ūŋa e te matu’a tane, ko te taŋata era ’ā’ana i mana’u mo aŋa i te mōai, i tā’ana poki e rua, ko Miru a Hotu ’e ko Taŋi Te Āko a Hotu, mo oho mo ’ui ki te Ma’ori e tahi tu’u mai mai Hiva i muri i a Hotu Matu’a, pē hē te mōai e tarai era.
He ūŋa īa mo īri mo ’ui ki tū korohu’a era, tō’ona ’īŋoa ko Kave Heke, ’e tō’ona kona noho e hāhine rō ’ā ki te kona noho taŋata, pē tahatai, hāhine ki Ahu Makere. He tu’u tū ŋā poki era e rua he ’ui ki a Kave Heke pē hē te mōai e tarai era, pē hē ana ha’amata ana tarai, he aha te kona ra’e mo tarai, he ’ui-’ui tu’u pē īra. He noho he tiaki tū ŋā poki era ki te pāhono o tū korohu’a, ai ka aŋa nō a Kave Heke i tā’ana aŋā ’ina e tahi vānaŋa kī. He tiaki he oho haka ’ou ki te pāhono o te ’ui, i me’e era e kī e te poki e tahi ki te rua: “Matu tāua ki oho rō, ’ina kai haŋa mo kī mai”. Ko ahi-ahi ’ā te mahana, he ē’a he hoki tū ŋā poki era ki te rāua hare; i roa ’iti era te āra, he ōhu e tū korohu’a era mo noho, mo haka roŋo i tā’ana vānaŋa. He kī: “Ka hoki ka oho kōrua, i raro i a kōrua ana te mōai”. Te hā’aura’a hāhine mau, ko te vānaŋa nei “Nā i raro i a kōrua mau ’ā e ma’u ena”.
Kai aŋi-aŋi i tū vānaŋa kī era e rā korohu’a e nei ŋā poki, he kī: “Ah, ki oho rō tāua”. Ko vāeŋa ’ā te ara, ka kī atu koe ko te kona noho mai era o te nuna’a tumu era, oho ’iti atu. Ai e ai rō ’ā e tahi puku i rā kona, te ’īŋoa ko Puku Repu Rei. I me’e era, he pohe e tahi o nei ŋā poki mo oho mo mimi i rā kona. E mimi nō ’ā i me’e era he veveri, he aŋi-aŋi i tū vānaŋa kī era e Kave Heke. He kī ki tō’ona taina: “Ka ū’i mai koe, i tū me’e kī mai era e tū korohu’a era”. Pē īra i ’ite ai, ’e mai rā hora i ma’a i ma’u i oho mai ai. Mo ū’i riva-riva o kōrua i te huru o te mōai, te hā’aura’a, e tu’u rō ’ā pa he kinoŋa ’ā e tahi. Ki ōti e aŋa era i te ’āriŋa, i te tariŋa. ’O īra mo ’ite ’ō’ou, mai ruŋa i te kinoŋa te huru ra’e o te mōai i to’o ai mo tarai.
He hīhiŋa haŋa o te mōai mā’ea
A Juan Araki i ’a’amu ki te ōromatu’a ko Sebastián Englert
He turu tou taŋata era e tahi ka topa rō ki tai. He to’o mai i te kupeŋa, he turu, he rere ki haho ki te tai. He ruku i roto i te pū ’ura, he ūru ki roto. He haka roŋo te taŋata era i roto i te pū, ku haro ’ā a ruŋa. He huri, he ū’i atu. I ka ū’i atu ena ko te ’ura i ruŋa, he ē’a mai ki haho. He oho atu, he tomo ki ’uta, he kī ki te ŋāŋata e rua: “Ka oho mai tātou ki rere!” He rere a totoru, he tu’u ki te kona pū era. He ruku a totoru. He ū’i atu ku turu mai ’ā te ’ura mai ruŋa o te pū. He īri atu te rima a totoru, he ’a’aru, he ma’u mai ki haho, he haka kau ki ’uta ka tomo rō. He īri ki mu’a ki te hare. He ta’o he kai. Ko tetu ko te ’ura, rārape nui. He kai, he ōti.
He topa mai te rū’au kā ’umu mo te taŋata aŋa mōai, he kī: “A ’ura kē, ko tetu, ko te ’ura rārape nui. ¿Hoko hīa kōrua i kai ai i a tetu i te ’ura rārape nui? Kai toe kōrua e tahi va’e mā’aku!”.
He hoki te rū’au, he raŋi a ruŋa a te raŋi: “Ka hīhiŋa kōrua ko ŋā kope!” He hīhiŋa te mōai ki raro. He hū te tokerau, te ’uira, te pātiri he heruru i te pō. I te rua ra’ā ku hīhiŋa ’ā te mōai. He marere te pukuraŋa, he oho. Ko Te Tokaŋa te mōai mo ūŋa. ’Ina kai aŋa haka ’ou i te mōai.
Make-make e Kati-Kati Ana
A Arturo Teao i ’a’amu ki te ōromatu’a ko Sebastián Englert
Hoko tahi nō a Make-Make e noho era; me’e ta’e riva-riva. He to’o mai i te kaha i roto te vai, he ū’i a roto. He ō’o te kohu o Make-Make ki roto ki te vai. He ū’i a Make-Make ko tō’ona kohu ’āriŋa ku ō’o ’ā ki roto ki te vai. He kī e Make-Make, he ’aro- ha ki tō’ona kohu: “¡Au ē e repa ē! Ko te nehe-nehe i a koe, pē au ’ā!” He pakakina te manu ki te hoto mata’u o Make-Make. He veveri, he ū’i me’e ŋutu, me’e karā, me’e huru-huru. He to’o e Make-Make, he haka piri i tō’ona kohu, i te manu, he haka rere ararua. [Te kohu o Make-Make he poki ’atariki ’ā’ana].
He noho e tahi ta’u, he mana’u a Make-Make mo kati-kati i te taŋata, mo tu’u pē īa, mo rere mai o te re’o, mo vāna-vānaŋa.
He tuki a Make-Make ki roto ki te mā’ea: ’ina kai riva-riva; īho-īho kiko mea, me’e rake-rake.
He tuki haka ’ou ki roto ki te vai; ’ina kai riva-riva te aŋa, he ē’a mai te ika he pāroko.
I te hope’a, i tuki ai a Make-Make i te ’o’one mea-mea. He poreko mai te taŋata. He ū’i a Make-Make ku aŋa riva-riva ’ā.
He ū’i haka ’ou a Make-Make ’e he take’a kai riva-riva, o te ai hoko tahi nō te taŋata. ’Oīra, he haka ha’uru i te taŋata i roto i te hare. Ki ha’uru, he oho a Make-Make he tuki ki roto ki te kava-kava maūi.
Mai roto i poreko mai ai te vi’e.
He kī e Make-Make: “Vivina, vivina, haka piro e ahu ē!”
Te nua era ko Blanquita Pont
He ’a’amu i pāpa’i i te matahiti 2012 e Lizette Escobar Balocchi, e 57 matahiti, o Haŋa Roa, Rapa Nui. Archivo Fucoa, Fondo de Literatura Oral y Tradiciones Populares, Biblioteca Nacional.
Ka rima matahiti pē tu’a, i māhani ai a au ki te rū’au nehe-nehe e tahi, rau’oho hina tea-tea, riva, koa, haŋa rahi ki te tētahi. He rū’au koa rahi, ka ai atu tō’ona māui-ui roa-roa e tahi i noho ai mo ōra i Santiago. E takea rō ’ā e au i mu’a ’ā, ’e ’ina kai ai te piri ra’e mo noho o māua mo vānaŋa, pe he hora piri o māua i roto i te ’opitara ’āpī nei o Haŋa Roa, i te ŋā hora era e tiaki era mo ū’i mai e taote.
A nua Blanquita, i ’a’amu mai hai vānaŋa ma’itaki, vānaŋa koa i te ’a’amu o tō’ona ōra haŋa.
— O tō’oku ŋā tupuna o te pā’iŋa era o tō’oku matu’a tane a au i hāpa’o mai te ’iti-’iti īŋa ’ā, ko te harani era ko John Vicente Pont ararua ko Heremeta Make. O tō’oku tupuna tane i hāpī mai i a au mo oho a roto i te āra riva-riva, āra era o te mo’a. I te me’e era a au nehe-nehe rahi, i rava’a era tō’oku roa he ūka, he kī mai: “taŋata rahi te taŋata ka oho mai ena ki te hare nei ki a koe mo to’o. Te me’e ’ā’au mo ha’ati’a he ’a’aru atu i to’u rima, ’o mo hoŋi ’iti-’iti atu, ’ina koe ko va’ai i a ’iti-’iti, o te ai mahana ena e koe ka va’ai ena, he tupu ta’a poki ’e rā ŋā taŋata ’o he noho mai ’o he ē’a he oho”. Te riva, i oho era he mo’a e au i te vānaŋā hāpī mai era e tō’oku tupuna tane.
“I rā ’anatau, veve ri’a-ri’a a Rapa Nui, te riva ’ina he ōŋe te mātou kai o te ai e ai rō ’ā te mātou kiko māmoe, te moa, te mōrā, te ū ’e te matakīa. He tihota, he rāiti ’e he tope te me’e ōŋe o te ai e tahi ta’u i roto i te matahiti e oho mai era te pahī mo ma’u mai i te ŋā kai nei; ’ina he mātou kiriva’e, ’o īra e turu va’e nō ’ā mātou ki te hare hāpī. ’Ātā ki te ōno roa hāpī a au i hāpī ai. ’Ina he enseñanza media o rā hora. Ararua ko tō’oku hoko rua hāpī ’e ko tō’oku hoa, ko Anita Rapahango, te ŋā poki hope’a o te ’aīto mo hāpī o te hare hāpī. O te ōromatu’a, ko Sebastián Englert i vae i a au mo ō’o mo monja, i oho era he tu’u mai te pahī ko Opa-Opa. I tu’u mai era tū pahī era, he ŋaro e tahi monjita e toru mahana, tū me’e era ko ē’a ko oho ’ā ararua ko te mata roa e tahi. He to’o mai e te ōromatu’a era ko Sebastián he haka ūtu’a i tū monja era, i oho era huru kē rō ai a au i rā me’e. Me’e ta’e haŋa ’ā’aku mo haka ūtu’a mai i a au, ’o īra a au i ta’e haŋa ai mo riro he monja. Ko ōti i tu’u mai ai te tētahi monja mo hāpī i roto i te hare hāpī ’e ’ina he ha’ati’a mai i mātou mo vānaŋa i te mātou re’o Rapa Nui. Mo vānaŋa o mātou he haka ūtu’a mai, he pu’a-pu’a mai hai maŋa ’ohe. E aŋi-aŋi nō ’ā e au e tahi mahana, he kī mai e sor Margarita mo kī ’ō’oku i te ’īŋoa o te ’āva’e hai re’o Rapa Nui, he pāhono e au hai re’o paniora. Ko au i karava-rava i te ’uaka o ta’e haka roŋo i te me’e nono’i mai era, ’amui, o rāua i tapu mai mo ta’e vānaŋa o mātou hai re’o henua. Pē tū huru ’ā ki te ōromatu’a, he ’a’aru i tu’u tariŋa, he haro-haro.
E 13 tō’oku matahiti i īri ai māua ko tō’oku matu’a tane i ruŋa i te hoi ki te kona hare māui-ui era o ’uta. I īra i māhani ai au ki te taŋata noho i ruŋa i te pepe e ai rō ’ā te tutu, taŋata ko vati-vati riva-riva ’ā i a īa, te ’ati nō ’ina he va’e, ’ina he rima, he koromaki rō ai a au. Ki tō’oku matu’a tane era e kī tahi era ko “Pāpā”, o te ai ’ā’ana te ma’u i te ū, i te kiko pau rō te mahana. Ko au te oho te ū’i i te poki vahine ’iti-’iti e tahi, ’ina he matu’a, ko māmate ’ā i te rēpera. O tō’oku matu’a tane te kī mai mo hā’ū’ū ki rā ŋā nu’u ’e mo ta’e ri’a-ri’a ’ō’oku.
E 19 tō’oku matahiti i ha’amata i aŋa ai i roto i te correo. I te mahana e tahi, oho māua ko tō’oku matu’a vahine ki te hare pure, he takea e īa e tahi tore-tore mea-mea i ruŋa i tō’oku vata tea-tea —i rā hora mo īri ki te pure e ūru te kahu tea- tea— he riri, he kī mai “ko heke ’ā koe”. Ki ōti i aŋi-aŋi īho ai e au. I rā ’anatau, te ŋā vi’e ana hāipo-ipo e ai e ŋaŋi nō ’ā, ’e rā hora ’ina te roa nei he ’ite rahi, o te ai he vānaŋa tapu. Te ūka e hāipo-ipo era, ki rava’a te 13 ’o te 14 matahiti, ra’e ’ā ki te tu’u o te vari . I te me’e era ko hāipo-ipo ’ā te vi’e e vari īho era, he mana’u e te matu’a vahine tā’ana poki e vari era o te ai ko moe ’ā e te kenu. ’O īra, mo tore-tore mea-mea te kahu o te ūka a tu’a, te aura’a ko moe ’ā ki te taŋata. E tahi nua, tō’ona ’īŋoa ko Tokeme Tuki, hora era e ūka nō ’ā, he hore-hore i tō’ona reke va’e mo tuhi a ruŋa te toto haka tore-tore i tō’ona vata.
E vovo nō ’ā a au, ’ina he ē’a rahi. Nā e ai nō ’ā te kona ta’e māhani e au. Īho nei ’ā, ka 20 ’ahuru matahiti pē tu’a, ki tano tō’oku 60 matahiti, i ma’u ai i a au mo māhini i Mā’uŋa Tere Vaka, he mā’uŋa ’ata ruŋa nui o Rapa Nui. ’Ina e tahi taŋata i māhani i a Tire. Ki tano tō’oku 20 matahiti i hāipo-ipo ai māua ko Luis Atan, he poreko e 10 māua ŋā poki, i rā ’anatau ’ina he rave’a mo ta’e tupu o te poki, ta’e pe he hora nei, e vovo ē. I ai rō te ŋā vi’e e ūnu era i te karu miro tahiti ’ano’i ararua ko te tiare mea-mea e tahi, te ’īŋoa he cardenal. He rā’au e tahi mo mate ’ō’ou, e ūnu era he mate te poki i roto i te manava ’ā, ’e i ai rō te ŋā vi’e i mate takoa rō. Hora era e tu’u mai era te pahī mai i a Tire, he māui-ui tahi te taŋata o Rapa Nui i te kōkoŋo. Me’e vara ūnu e tō’oku tupuna vahine era he vai palta ’ e he vai pīkano mo te kōkoŋo, he vai rā’akau mo te māui- ui māpē, he Matu’a Pua’a mo te īvi hati, he Pua mo te Haha Ra’a-Ra’a. I tu’u takoa rō mai e tahi taote, he ginecólogo, mo ū’i mai i te mātou kōmari . Me’e hā’amā rahi ’ā’aku, ’amui e ma’u rō atu ana e tā’aku kenu era mo kai i te kona hare era.
“I te mahana e tahi, he oho te taote pū’oko haka tere o te ’opitara ki a Tire, he tu’u mai e tahi taote haka ’ou ki nei ’e he raŋi mai ki te ŋā vi’e hanau tama ta’ato’a. E 7 ’āva’e hanau tama ’ō’oku, ’e ’ina tō’oku manava kai ahu rahi. He ū’i mai e tū taote era, he kī mai e toru nō tō’oku ’āva’e i tupu o te poki, he pāhono ’ō’oku, ko au te me’e ’ite i aŋa hē a au i moe ai e tā’aku kenu, e 7 ’āva’e o te tupu. He rere mai tū taote era ki ruŋa i a au, e haŋa ’ā mo moe mai i a au. He kikiu ’ō’oku, he haka ēke e au hai kiriva’e ki te maripau, he ē’a au he tere. He ohu mai e tū kope era: “E ma’u rō koe i te māmae ka ōra ka oho ena”. I te mahana e tahi, i ōti i ū’i era tā’aku poki vahine era i te ’opitara, he kī mai ko rēpera ’ā te poki, e ko riva mo oho haka ’ou ki te hare hāpī. I hoki mai era te taote pū’oko era o te ’opitara, he ma’u ’ō’oku i tā’aku poki vahine era mo ū’i e īa ’e he kī mai: “’Ina he rēpera o te pēpē nei”. He kī ’ō’oku i tū me’e aŋa mai era e tū taote era. He aŋa rake-rake nō e tahi o rā taote, i ōti era rā ’ati, kai hetu haka ’ou mai te ’ati, ko ū’i riva-riva ana a au e te taote ta’ato’a tu’u mai.
E aŋi-aŋi nō ’ā e au tō’oku ri’a-ri’a i te ’ati era i a Tire i te ’anatau era o te matahiti 1964, i rā hora tā’aku kenu era he taŋata aŋa o te Manu Tara (Fach), ’e i ai era o te Manu Tara ’ina he ha’ati’a mai mo vānaŋa o mātou o ruŋa i te política. Te rahi o te mata roa he repa hoa o mātou. Pau rō te mahana e oho atu era ki te kona hare era, he nono’i mai hai vai. E tahi mahana, he kī mai e tahi: “’Ina kōrua ko ē’a i te pō nei. Nā he topa te ’ati”. Ko hā’aki takoa mai ’ā e tā’aku kenu era: “Mo ŋaro’a ’ō’ou i te puhi-puhi haŋo, ’ina koe ko ē’a”. I rā ŋā mahana i tu’u atu ai ki te kona hare era, te ŋā kope ko ūru ’ā i te me’e, ko na’a ’ā i te rāua ’ariŋa mo ta’e takea. He taīna toto o tā’aku kenu era. He kī e tū kenu era ’ā’aku: “¿Pē hē koe e oho mai ena pē nā? Mo haŋa ’ō’ou mo tiŋa’i i a au, ka tiŋa’i a au, ta’e mo tiŋa’i i tā’aku vi’e nei, he matu’a vahine o tā’aku ŋā poki”.
O ōti era, he ŋaro’a e au i te kikiu ’e he ē’a he oho ananake, māuru-uru ki te ’atua ’ina he me’e rake-rake i aŋa mai. I te me’e era ’ina a mātou he tautoru ki te kope pū’oko era o rā aŋa, he haŋa mo tutu i te mātou kona hare era. I ai rō te ŋā vi’e he tau mai hai mā’ea e oho era a au ki te hare pure. I tu’u rō atu ki tō’oku kona hare era te vi’e era a Allende ko īa ko tā’ana ŋā poki vahine e toru. I oho atu ai mo vānaŋa mai o ruŋa i te aŋa a Allende, mo voto ki a īa. He mahana ra’e i ŋaro’a ai e au i te vānaŋa ena he “comunista”. I tu’u takoa rō atu te kope noho ararua ko Isabel, ki a au e kī mai era “he kope noho nō a māua, ta’e a au he comunista”.
I mu’a ’ā, te taŋata o Rapa Nui, taŋata piri, here rahi i roto i rāua, ’ina he hua’ai haka topa kē i rāua, ’ina he hua’ai ’ono, ’ina he hua’ai veve. Pe he hua’ai nui-nui ’ā e tahi, ta’ato’a nō me’e e ai era, he tuha’a ki te tētahi, ’ina he tiaki mo haka hoki. I te hora nei, te ŋā repa, te ŋā ūka ena ko hāipo-ipo ’ā, te me’e mana’u nō he tara, pē hē ana haka rahi te rāua moni, ’e ko haka rē ’ā i te poki a te tapa. Pē nei e mana’u ena, mo haka koa i te ŋā poki, e ho’o no mai e tahi me’e, he va’ai e ku ōti ’ā, he reo-reo hope’a o te nui-nui. Te parauti’a, i tu’u mai era te aŋa, te moni ki nei, he tu’u takoa mai te ’ati, te mākota ’e ’ina he ū’i haka ’ou ki te rua taŋata, ko au nō te kope mo riva-riva, te hā’aura’a. Ko ŋaro ’ā te mo’a mai nei, ’ina e tahi me’e he mo’a haka ’ou. Te riva, nā e toe-toe nō ’ā te taŋata māhatu riva i ruŋa i te motu nei.
He ’A’amu o ruŋa i te Tere e Tahi
A Alberto Hotus i ’a’amu, e 83 tō’ona matahiti, i Tarahao o te 2013, he haka aŋi-aŋi o tō’ona tere mai Rapa Nui, i ruŋa i te pahī ko Ayipén i te matahiti 1949.
E 19 tō’oku matahiti, he kī ’ō’oku, he oho a au ki a Tire, ka ai atu pē hē nei rā, he oho a au. I me’e era he oho a Marco Figue- roa, ’e he tu’u mai a De la Rivera, mo mono. I me’e era he vānaŋa māua ko Lucho, o te ai a Lucho e rima matahiti i noho ai i nei [’ā’ana te hāpa’o], ’e ko ’ite ’ā mo vānaŋa rapa nui, “Lucho i a au he piko, mo oho ki a Tire”. He kī mai “Ko tano ’ā”, “Mā’aku koe e ma’u ki ruŋa ki te pahī, he oho takoa a mātou”. I te mahana e tahi, he oho a au ki te ’uahu era o Haŋa Piko, i īra te vaka o te Companīa ma’u ’ato huru-huru māmoe ki ruŋa ki te pahī, mo ma’u ki a Tire. E ma’u rō ’ā tō’oku kahu, e oho nō ’ā a au mo mono i tō’oku kahu, he tu’u mai a Luis… pē īra pa’i ana riva mo ēke ki ruŋa ki te pahī, ’e he tu’u ’ō’oku ki ruŋa ki te ’uahu, e rima kope haka ’ou i īra ko tū ’a’amu ’ā. I me’e era he piri mātou hoko ōno ’e he oho ki te kona ’uahu era. I tu’u era a mātou, i īra a Enerike Hey, ki ōti i nape ai i tō’ona ’īŋoa ko Enerike Edmunds, he kape o te taŋata aŋa o te kona ’uahu era, ’e i ruŋa i te pahī e tahi taŋata ’arimani, he mataroa haka tere pahī, ko Krausse te ’īŋoa… I me’e era, he kī ki te ŋāŋata ’āpapa era i te ’ato huru-huru i ruŋa i te pahī, mo aŋa e tahi ’ana i rā kona, mo ūru o mātou mo pīpiko i roto. Ko hā’au tahi era ’ā ananake.
I te mahana hope’a era e haka topa tahi era i te taŋata ta’ato’a. he tu’u o mātou, he kī mai ko ōti ’ā tū kona era mo piko, mo ūru ki raro. He oho takoa atu e tahi poki a Enerike, ko Florentino, hoko ōno a mātou. He noho a mātou i rā kona; i pō era he kī e au “Ki oho ki kimi te tātou rua kona mo piko, he ma’u rima a tātou i te kona nei”. “He kī mai ’ina, ko tano ’ā te kona nei”. “Te kona nei i aŋa ai mo ma’u rima o tātou”. He oho mātou ki te Bodega 3, e toru pa’i bodega o te pahī […] i me’e era he tu’u a mātou ki te bodega hope’a era, ’e he kī e au “I nei a tātou ka oho nei” e he kimi e mātou i te kona tano, he ketu e tahi miro pararaha, i raro te vai era e hoa mai era e te mākini pahī ko īa ko te petróleo, ko kau atu ’ā te kurī mate, te kio’e, i me’e era he kī e au “’Ina a tātou e ko ēmu i te kona nei, e tahi nō mētera e te ’afa o te parera”, he kī haka ’ou e au “Ki ū’i te rave’a tano”, ko ’ite ’ā e au i ruŋa i te pahī e ma’u rō ana i te ’ato kiri pua’a paka-paka, ko hāhatu ana, he kī e au “Ki oho ki kimi mai i te ’ato kiri pua’a”. He to’o mai e mātou e rua ’ato kiri pua’a, he aŋa i te ro’i i tū kona era ’e he ūru mātou ki roto, he mō-moe ko īa ko te vai ka tu’u rō mai ki te kona nei i ā’a [ki te ŋao].
E rima mahana o mātou i noho ai i rā kona. I me’e era i te pō, he tu’u atu a Lucho ko īa ko te vai, he haka rē mai i te īpu vai. I te pō a mātou e ē’a e kai era i te māika, o te ai e ma’u rō ana e te taŋata i te māika, i te ’ananā, i te tarakī ’e hai rā ŋā me’e a mātou e kai era. I me’e era, he kī mai e Lucho [pau rō te mahana e vānaŋa mai era…] “Ko hā’aki mai ’ā mai ruŋa i te henua e hitu taŋata toe”. ’E he mana’u ’ō’oku, hoko ōno nō ’ā mātou; tū roa era e ai rō ’ā e tahi poki haka ’ou, ko Miguel Paoa, e 11 matahiti, i ēke ki ruŋa ki te pahī, ’e he mana’u e te taŋata o ruŋa he poki o te nu’u oho. Ko īa te hitu. I me’e era, i te mahana hopu, ’ahuru mā piti o te pō […] he ŋaro’a e mātou ko makenu ’ā te pahī. I te mahana tāpati a mātou i reva ai, i me’e era he ohu mai ’e he kī mai “E ko hoki te pahī nei”, ko ōŋe ’ā te vai mo te manu tere henua mo haka ūnu. I me’e era he ē’a mai mātou, he tōtoro he oho a ruŋa i te ’ato huru-huru ’āpapa, i oho era he topa mai te intendente, he topa tahi mai te hōnui, te kape o te pahī ko īa ko tū mataroa era ko Krausse, ai ka ’a’aru i tō’ona pū’oko, ai ka kī “Ka haka roŋo mai koe, a au he taŋata marama-rama, ’ā’ai te me’e nei i aŋa” [...] ai te tētahi ka kī takoa. “He aha te kōrua me’e ka aŋa ena” i kī mai ai. ’Ina he rave’a toe i rā hora, i oho era he tu’u mātou i te rua mahana o Hetu’u Pū [o te matahiti 1949] ki Valparaíso, hora va’u o te pō’ā. A te 3 kona o te ’uahu a mātou i tomo ai.
I me’e era he kī mai ki mātou “’Āhuru vāore o te pō’ā he tu’u mai te taŋata aŋa o te ve’a La Unión, o te Mercurio ’e o te Estrella”. He tu’u atu te taŋata ra’e mo haka ’ui-’ui mai. “¿Mā’ai e vānaŋa?”, he kī ’ō’oku “Mā Petero, ko īa te pa’ari”. Ki ōti ko au. He kī e tu taŋata era “Ta’e mo te kope nei, mā Alberto Hotus” […] I ’ui mai era ana ai i tē-tere mai a mātou, he pāhono e au “Mo mātou e ’ui atu ki a koe o te aha a mātou i tē-tere mai ai”, i me’e era he kakata tahi ananake [...] “Te Rapa Nui, ko rāua i tē-tere mai, ’e te haŋa mo tātou e pāhono o te aha i tē-tere mai ai”. He kī e au “Ko tano ’ā, [...] e rima tō’oku matahiti i ’ite ai mo tai’o, ’e he tai’o ’ō’oku pē nei ē, i te henua nei ko Tire ’ina he taŋata he haka taīka [’ina he īka]. He kī mai “’Eē”. “’E, te īka era mo rei i te henua nei, ta’e he īka toe”. “Pē īra mau ’ā” i kī mai ai ananake. He kī ’ō’oku, “A mātou he Tire, [mai te] 9 mahana o Hora Nui o te matahiti 1888, ’e ki ’aŋarinā, he rua mahana o Hetu’u Pū o te matahiti 1949 ko te īka haŋa ’ā mātou. ¿E riva rō koe mo pāhono mai?” i rā hora īa i topa ai te…, he ha’amata he ’ui-’ui ananake, ’ina e tahi i ’ite. He ’ui ki te intendente, ’ina e tahi me’e ’ite, ’ina, ’ina kai pāhono…
Tō’oku tupuna ko Valentino Riroroko Tuki
He ’a’amu pāpa’i i te matahiti 2013 e Mara Hinavai Vai Hopu Rangi Edwards Riroroko, e 16 matahiti, o Haŋa Roa, Rapa Nui. Archivo Fucoa, Fondo de Literatura Oral y Tradiciones Populares, Biblioteca Nacional.
He ’a’amu nei o tō’oko tupuna ko Valentino, o te hora ē’a i tere era i ruŋa i vaka ananake ko te tētahi koro mai Rapa Nui. E 19 tō’ona matahiti ’e hāipo-ipo iho nō ararua ko tō’oku tupuna vahine ko Andrea, e 14 matahiti. I rā ’anatau te taŋata e hāipo-ipo era o te matu’a te ha’amo’a-mo’a (te ū’i i te vi’e).
He ’a’amu mai e tō’oku tupuna nei, te nu’u i rā hora ko haka putu-putu ana i te kona nō e tahi o Rapa Nui ’e ’ina he ha’ati’a mo ē’a mo hā’ere a te kona haŋa o rāua –ta’e pē ’aŋarinā- ’e takoa ’ina he ha’ati’a mo oho ki a Tire.
’O īra, i piri ai ko īa ko tō’ona taīna ko Jacobo, ko Francisco ’e ko Victor ki te tētahi repa o rā ’anatau mo oho mo māhani i a Tire. Te ŋā repa hope’a nei ko te koro era ko Gabriel Tuki, ko Orlando Paoa ’e he koro Pakarati e tahi (tā’ana ŋā poki he taŋata ko ’ite riva-riva ’ā mo tarai i ’aŋarinā). Te aŋa o tō’oku tupuna nei i rā hora, he hāpa’o i te vaka o roto i te haŋa era o Haŋa Piko, mo ta’e toke e te nu’u.
Mahana rahi i piri ananake mo hā’au pē hē rāua ana ē’a ana tere. I te me’e era ’ina e tahi o rāua i ē’a mai Rapa Nui, kai ’ite pē nei ē te āo ’ō he poro e tahi, ’o īra i haka tītika ai i te rāua āra mo tere ’ātā ki te hope’a takea mai era o te vai kava, ’ata ki te tini o te vai kava. E ma’u rō ana e tahi ōru ’e he ’anani mo kai ko īa te vai ma’u i roto i te uto ko haka pū-pū ’ā, ’e i roto i te tau a mimi ko haka ma’itaki riva-riva ’ā.
He oho ka oho era, ko rahi ana te mahana, ’ina he takea i te henua ’e te tini o te vai kava pē te roa nō e oho era. Ku ōti tahi ana tū kai ma’u era, pē īra ’ā te vai. I ai rō te hora, he noho ananake he hī, ’ina he rava’a rahi i te ika; i me’e era i tu’u rō te hora he ūnu ananake i te mōrī mōtore era o te vaka, ’e, i ha’amata i tipa-tipa era ananake i te maruaki, he ha’amata he hā’au mo kai e tahi o rāua. Te kope tano mo kai ki te rāua mana’u ko Orlando Paoa, o te ai ko īa te kope matahiti ta’e rahi ’e ’ina tō’ona hua’ai. I oho era, i ’a’amu mai ai e tō’oku tupuna nei, he ē’a a Gabriel Tuki, ’ata pa’ari ki rāua, he kī i tā’ana vānaŋa:
-’Ina, ananake tātou i oho mai ai, ananake tātou ka tu’u nei ki kona hē ni rā- i kī ai e koro Gabriel, mo haka kore i tū mana’u era mo kai i te taŋata e tahi.
I te hora era ko ’ati riva-riva ’ā ananake, i ha’amata i hoa pūai ai te ’ua, he hā’ī i te rāua uto hai vai, ’e māuru-uru ki rā ’ua i ōra-ōra haka ’ou ai i te tētahi mahana era. He ’a’amu mai e tō’oku tupuna nei, ko pāpaku riva-riva ’ā ananake ’e, ’ina e tahi kai ’ite e hīa mahana o te rāua tere i ruŋa i rā vaka. Ka ai atu ko hāito ana te vai ana ūnu, i oho era he ōti, ’e he hoki haka ’ou tū mana’u rake-rake era ki roto ki te rāua pū’oko. He vānaŋa haka ’ou e koro era ko Gabriel.
-Ka haka roŋo mai, ki hatu ki mo’a tātou i te aŋa nei e tahi. Ko maruaki tahi ana a tātou, ka ai atu pē īra, ’e ko tano a tātou mo mana’u mo tiŋa’i i tātou mau ’ā. He hua’ai tahi a tātou, o īra te vānaŋa nei ka hatu nei, te kope ra’e mo mate, ta’e e tiŋa’i, i rā hora ana riva īho mo kai e te tētahi, ¿ko tano ’ā ki te kōrua mana’u?
-¡’Eē!- i pāhono tahi ai.
I tomo era te toru mahana mai nei vānaŋa, he vari e tahi pahī ma’u tao’a, he takea, he haka ēke ki ruŋa, he ma’u ki te motu e tahi ko Atiu te ’īŋoa, ’e te ’a’amu era – ’a’amu ’ata reka- i te tētahi mahana a au ka ’a’amu atu ena.
I te hora nei a au ana kī atu, tō’oku tupuna nei, he taŋata ōra rauhuru tō’ona ’a’amu. Ka ’ī tō’ona ’a’amu ’e ta’ato’a he ’a’amu parauti’a; ko oho mai ’ā a J.J. Benítez ki Rapa Nui mo māhani ki a īa ’e mo pāpa’i o ruŋa i a īa, ’e, e ai rō ’ā tō’ona ’a’amu ko pāpa’i ana i ruŋa i te puka ’a’amu o Harani, i ē’a i tere era pa’i mai Rapa Nui he oho ki te rauhuru kona, pē īra i māhani ai i te vai kava e hitu.
I ’aŋarinā tō’oku tupuna nei he ’ariki haŋa rahi o Rapa Nui, ko hatu ana pa he ’ariki. He taŋata rava koa a īa, ko māhani ’ā e Rumpy ’e takoa, ko ha’atura ’ā pa he taŋata hōnui o te āo, e riva nō mo oho ki tā’ana kona haŋa nō era mo oho, ’e, pa he me’e kī nei e īa: “Ko au nō te ’ariki hope’a o te veve o te āo nei, i te hora nei ko riva ’ā a au mo oho ki te kona no era he kona, ’ina e tahi ’ono ’ō’oku… ’ata tano mo ē’a mo tere i ruŋa i te vaka e tahi”.
Te Vārua
I ’a’amu i te matahiti 2013 e Julia Hotus, e 62 matahiti, o Haŋa Roa, Rapa Nui.
Me’e mo’a he vārua, i te hora nei i te ai ko rahi ’ā te taŋata e tu’u ena ki Rapa Nui ko ŋaro ko oho ’ā, ko ŋaro ’ā rā mo’a, ’e ki tō’oku mana’u nā te vārua e ai nō ’ā ki ’aŋarinā. Te vārua he kuhane. E ai rō ’ā tā’aku makupuna vahine e tahi i oho era he māui-ui, he oho ’ō’oku he rara, i te me’e era e ai rō ’ā e tahi ahu i te kona hare era, e ai rō ’ā te vārua. ¡ka ’ī te vārua i tō’oku kona hare era!, e ai tāko’a rō ’ā te ahu i īra ’e ko tanu takoa ’ā e tahi vi’e i īra ararua ko tā’ana poki. I kī mai te me’e nei ki a au, ’o īra a au e ’ite nei. I oho era tū makupuna nei, i te me’e era he tire, he oho ki Rapa Nui mo haka ōra, i me’e era he oho he haka roŋo i tā’ana peho i raro i te tumu pīkano e tahi, i te pō ¡Ka ū’i mai koe, i te pō!
’Ina e tahi me’e mo aŋa mai e te vārua ki a au, i te me’e era i īra a au i nui-nui i oho mai ai, ko māhani ana a au e te vārua. ’Ina he ’ati ’ō’oku i nei roa, te ’ati nō ko hetu ’ā nei roa ki tā’aku makupuna era, i te me’e era he tire, he oho ki īra. I oho era mo haka ōra i īra, he māui-ui, he kore te koa, te haŋu, ki ōti ’ina kai haŋa haka ’ou mo kai, ’ina he kai, ki tā’ana kī ko purīo rahi ana a īa [...] I pūai i oho era te māui-ui, he vā’ai e tahi rā’au, i me’e era he māui-ui te tētahi kona o te hakari i rā rā’au. Ko ’ite riva-riva ana e au te tumu o rā māui- ui he vārua, i te hora nei e oho rō ’ā ki īra. Ko riva-riva ’ā, ’ina he māui-ui haka ’ou, e toe-toe nō ’ā rā ’ati, ’e i te hora nei mo tu’u ki Rapa Nui ’ina he māui-ui haka ’ou ¿ko ’ite ’ā koe he aha? Mo tu’u ’ō’oku ki īra, he haka hū e au i te ahi, he tunu ahi i te vienesa, ’o he haka hū nō i te ahi ’ai ka haka rē rō. Me’e haŋa rahi o te vārua te me’e nei, pe he hora era ’ā he pure koe e tahi pure mo te kope e tahi haŋa ’ā’au ko mate ’ā, me’e hauha’a nei roa, ’o īra takoa mo haka hū ’ō’ou e tahi ahi he me’e hauha’a mo te vārua.
Te vārua he kuhane o te tupuna, he me’e pūai e tahi o Rapa Nui, he nu’u ko mā-mate ana. I oho era e tahi taŋata mai i a Tire ki rā, he oho he mimi i ruŋa i te rua pāpaku e tahi ’e i hoki mai era ki nei, kai rava’a mo noho e tahi ’āva’e i mate rō ai. ¡Ka haka roŋo mai koe, ko mate ’ā! o te ai ko riri riva-riva ’ā rā vārua. Mo ai koe he hua’ai o te Mata o rā kona, i rā hora koe ana riva mo āro mo nono’i ki te vārua, mo nono’i mo hā’ū’ū takoa atu. Pē īra a au i aŋa ai, mo ōra mo riva-riva o tā’aku makupuna.
Haka angi angi
Te mataki hanga o te nga a’amu nei,he me’e ra’e,mo haka tike’a atu he aha te ha’aura’a mau o te hakatere inga o te Hapi Intercultural Bilingue e ki ena a roto i te re’o tire/Poreko inga haka ite atu,haka titika i te hapi o te nga pokivahine, te nga poki tane o te nga hare hapi hakatere ena a roto i te re’o e rua ha’amata mai te“Contextualizacion” o te me’e ma’u hapi. E tako’a he anga i te puka peira’ a te me’e mo haka puai o te hapi mo te nga poki a roto i te hakatere inga o raua mau a a roto i te raua “Sociocultura”.
Peira’a, a roto i te haka e’a mai o te nga a’amu nei, a tatou e ha’u’u a ki te haka ite mo te tangata ta’ato’a. Pe hé te nuna’a “Indigena” o Tire e take’a ena i te ‘Ao, tako’a he take’a e tatou te hakapiri hanga o te ta’ato’a a roto i te anga hanga o te nga a’amu nei e he ma’u tako’a a roto i te mana’u.
Mo anga i roto i te piha hapi o te “fábulas, epew, piam, nütxam, mapuche, aruskipasiña, aymara, a’amu o te hakatere Rapa-Nui e te tahi huru o te a’amu he va’ai mai te rau huru o te me’e riva-riva “cognitivos” huru, Sociales ki te oho hanga o te hapi-ite hapi, he ai o te hora mo hakapiri e tako’a mo piri riva riva o te nga poki a roto ia raua a.
I tu hora a te me’e nei he ha’u’u mo to’o mai te me’e riva-riva o te nuna’a o te hapi mo tano mo anga te ha’aura’a hapi ata tano, ata riva-riva mo ma’u e te nga poki vahine, nga poki tane, a te ara o te raua via ka oho ena pe mu’a ka nui nui ena,nui nui hanga titika.
Te mau mau á ma’u a runga tatou te hakatere hanga o te nuna’a “Indigena” e i roto á te hare hapi ta’e nó he ha’aputu hanga a’amu o he kori nó.Te anga nei he riro he me’e mana, me’e púai mo haka take’a riva riva ki te ta’ato’a te ha’aura’a e mo te aha tako’a te anga nei e hakatere nei he “Educación Intercultural Bilingüe”
To’oku ingoa ko Vai Kiara, ha’aura’a i te vanaga tire, “agua de diosas” au he hanga nei mo huri Vaikava Kiara, i te vanaga tire “Diosa del Mar”.
Au i poreko ai mai roto i te ha’ipu’ipu koro Rapa Nui, nua tire, e ha to’oku taina tane e ko au te hangu potu.
No atu to’oku poreko roa mai Rapa Nui, a to’oku nua i hapi mai te here ki to’oku kainga, e a to’oku koro te va’ai mai to’ona maramarama ta’ato’a, he a’amu mai pehe a ia i oho hora ena e iti iti no’a e ko ki mai a, na e tu’u ro te mahana he oho tahi tatou hua’ai he noho i Rapa Nui.
Au ko koromaki a o to’oku ta’e mahani ki to’oku henua, ko Rapa Nui. Ta’ato’a mahana mo hauru o’oku, he moe varua ia au anga a au i te me’e ta’ato’a e oho tako’a ro’a ki te nga kona a’amu mai era e to’oku koro ko ia ko koa to’oku nga papatio era, o ira pauro te po he riro au he te’a mori e tahi mo oho a vaenga o te vaikava, he tu’u au e rere ro’a, ki te kainga, i’ira e tiaki mai a to’oku nga taina era, to’oku papatio, e ko to’oku ruau, he oho matou ki anakena, to’o i te pipi, mo to’oku ruau mo tui i te korone, e mo maruaki o matou o ko a papatio te hi i te nanue, he ika hope’a o te nene he tunuahi e matou, pahe tunu hanga era a o te tupuna, i te raua ka i runga i te maea he vera hai ahí, ki oti he oho matou ki te kona topa hanga o te manutara, ko mata veri te ingoa, ki te nu’u papa’a to’o mai hai korone tiare, he me’e koa o matou peira, e mo haka tike’a takoa ki te nu’u au raua he riva no mo tu’u ki te matou henua nei, i’ira a to’oku ruau e ho’o ro’a i to’ona korone pipi te Rapa Nui hai turita ko ia ko te anga tarai e tano ena mo ho’o i te kai.
Ki oti he ma’u matou i te turita he haka haere i Rapa Nui haka mahani ki te ana o nei, to’oku kona hanga rahi ko “orongo”, mai ira e take’a no tatou i te motu iti, motu nui, motu kao kao, ira e anga era i te ngo-ngoro mo te “tangata manu”, he noho au i te kari kari he haka ora haka’ou i te a’ati era he mana’u au ki to’oku koro a’ati ro’a ananake ko te tahi matato’a mo rava’a i te mamari o te manutara he tike’a e au e moto, a ko ia ko te vave nui nui o te vaikava kau e oho mai ena mai te motu ki “orongo” ko ia ko ta’ana mamari ko hio hio a e a’aru era.
I roto o to’oku moe varua au e tike’a ro’a i te ariki i te runga nui o te terevaka, he koa au o te ai i iroto i to’oku toto nei te toto o te matamu’a.
Ki oti he haere matou he mata’ita’i i te mai ko ia ko ta’ana nga ahu ena.
Hara mana’u mai ki to matou tupuna, mo noho o’oku i muri o te nga maea nui nui nei, he tike’a to’oku iti iti.Ki topa te po, to’oku papatio he haka hu i te ahí nui nui he haka tangi i te kitara he himene, e au he ori i muri i to’oku nga taina era, he takea au pahe hina vai ko ia ko ta’aku kahu huru huru moa tea tea ritorito, e pahe rangitea a he haere he oho au e reva reva ro’a, ori ro’a a runga ovahe, rano kau, hanga roa e haere au e oho ena he va’ai mai au e te nu’u, hai tiare eo, vi, anana, vai, kahi, rape rape ko ia ko te korone pipi, koa rahi au ko ia ko ta’aku peru topa o’oku ki tai haka re to’oku va’e mo kori ki te one tea tea mahana, haka re to’oku hakari mo hakarari e te vai moana, ina e tahi tangata mo tike’a ia au, he to’omai au e tahi ipu hi’o he ha’i ha’i one mo ma’u mo oho mai ki to’oku nua, ko ia ko to’oku taina, he ohu e au iorana ta’ato’a he ma’u to’oku rima a runga, mo aroha.
He riro haka’ou au e tahi te’a mori iti iti he hoki haka’ou mai e tangi ro’a au, he ara haka’ou pa’i apo mo oho o’oku ki hare hapi i a tire.
E haere no a ko ia ko ta’aku pute hai me’e he ki i roto ia au ko te tau mo ara o’oku e tahi mahana i te po’a, ai au ka ui a haho ko to’oku kainga, ta’ana mai, e ta’ana manutara he ara au i ka ui atu ena i Rapa Nui au e noho nei.
